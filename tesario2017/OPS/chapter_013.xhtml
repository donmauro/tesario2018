<?xml version="1.0" encoding="UTF-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <title>Libro</title>
    <meta charset="utf-8"/>
    <link href="css/stylesheet.css" rel="stylesheet" type="text/css"/>
</head>
<body>
  <section>

    <h1 class="center">13</h1>
    <h2 class="center">Definizione di virtù e presentazione delle virtù cardinali.</h2>
    <h5 class="center">Il tema è affrontato in particolare in Morale fondamentale del volume CrP alle pp. 358-369 nell’ambito della teologia morale fondamentale.</h5>
    <h4>
      Le  virtù.
    </h4>
    <p>
      “La virtù è una disposizione abituale e ferma a fare il bene. Essa consente alla persona, non soltanto di compiere atti buoni, ma di dare il meglio di sé. Con tutte le proprie energie sensibili e spirituali la persona virtuosa tende verso il bene, lo ricerca e lo sceglie in azioni concrete” (CCC 1803).<br/>
      La definizione che il Catechismo dà della virtù ci fa cogliere la sua vera essenza: essa si radica in tutte le facoltà umane e le plasma, attivando sempre più la volontà nella sua aspirazione innata di cooperazione tra Dio e la persona umana; contemporaneamente a ciò la virtù fa interiorizzare il mondo dei valori, l'apertura all'altro e la co-umanità con gli altri.<br/>
      La virtù, pertanto, è genuina nella misura in cui alla sua base c'è la libertà perché, mediante essa, la persona costruisce una crescente capacità di rispondere a tutte le sfere di valori, e particolarmente ai valori delle persone e alle loro esigenze; i cristiani, allora, diventano sale della terra e luce del mondo quando la loro fede e la loro vita si integrano. Uno dei dati più importanti della virtù è, quindi, il suo ordinare all’agire buono la persona, perché è principio di atti umani buoni, rendendo buono chi agisce e le opere che compie.<br/>
      Essa è, pertanto, espressione della padronanza di sé e disponibilità ad assecondare con spontaneità il bello, il buono, il vero e la comunione con gli altri; in forza di ciò la virtù qualifica la persona nel suo modo di situarsi nella realtà, perché la inclina al bene e alla solidarietà. Ma il fine primario della virtù è teologale: è adesione convinta alla benevolenza di Dio, è ubbidienza allo Spirito, è imitazione di Cristo; la dottrina della Chiesa distingue due gruppi di virtù: le virtù umane, o cardinali, e le virtù teologali.<br/>
    </p>
    <h5>
      Le virtù umane o cardinali
    </h5>
    <p>
      “Le virtù umane sono attitudini ferme, disposizioni stabili, perfezioni abituali dell'intelligenza e della volontà che regolano i nostri atti, ordinano le nostre passioni e guidano la nostra condotta secondo la ragione e la fede. Esse procurano facilità, padronanza di sé e gioia per condurre una vita moralmente buona; vengono acquisite umanamente e sono i frutti e i germi di atti moralmente buoni. Dispongono tutte le potenzialità dell'essere umano ad entrare in comunione con l'amore divino” (CCC 1804). “Quattro virtù umane hanno funzione di cardine, per questo sono dette cardinali: la prudenza, la giustizia, la fortezza, la temperanza” (CCC 1805).<br/>
      Con altri nomi queste virtù sono lodate in molti passi della Scrittura, soprattutto nel Nuovo Testamento, ma una formulazione significativa la troviamo già nel libro della Sapienza: “Se uno ama la giustizia, le virtù sono il frutto delle sue fatiche. Essa insegna, infatti, la temperanza e la prudenza, la giustizia e la fortezza, delle quali nulla è più utile agli uomini nella vita” (Sap 8,7). Anche il Concilio Vaticano II se ne occupa in riferimento alla formazione dei candidati al sacerdozio (cf. Optatam totius 11) e in riferimento alla crescita spirituale dei laici per il loro apostolato (cf. Apostolicam actuositatem 4).<br/>

      “La prudenza è la virtù che dispone la ragione pratica a discernere in ogni circostanza il nostro vero bene e a scegliere i mezzi adeguati per compierlo. Essa non si confonde con la timidezza o la paura, né con la doppiezza o la dissimulazione. È detta auriga virtutum - cocchiere delle virtù - perché dirige le altre virtù indicando loro regola e misura, ed è la virtù che guida immediatamente il giudizio di coscienza” (CCC 1806). A motivo di ciò l’uomo prudente decide e ordina la propria condotta seguendo questo giudizio poiché, grazie alla virtù della prudenza, egli applica i principi morali ai casi particolari senza sbagliare e supera i dubbi sul bene da compiere e sul male da evitare” (CCC 1806).
      “La giustizia è la virtù morale che consiste nella costante e ferma - volontà di dare a Dio e al prossimo ciò che è loro dovuto; la giustizia verso Dio è chiamata &lt;virtù di religione&gt;, la giustizia verso gli uomini dispone a rispettare i diritti di ciascuno e a stabilire nelle relazione umane l'armonia che promuove l'equità nei confronti delle persone e del bene comune” (CCC 1807).
      “La virtù di religione dispone l'uomo a rendere a Dio ciò che in tutta giustizia gli dobbiamo in quanto creature” (CCC 2095); “l’atto principale di essa è l'adorazione, per riconoscerlo come il Creatore e il Salvatore, il Signore e il Padrone di tutto ciò che esiste, l’Amore infinito e misericordioso” (CCC 2096). "L'adorazione del Dio unico libera l'uomo dal ripiegamento su se stesso, dalla schiavitù del peccato e dall'idolatria del mondo” (CCC 2097); “espressione della nostra adorazione a Dio è la preghiera: di lode e di rendimento di grazie, di intercessione e di domanda, perché la preghiera è una condizione indispensabile per poter obbedire ai comandamenti di Dio” (CCC 2098). “In segno di adorazione e di riconoscenza, di implorazione e di comunione è giusto offrire sacrifici a Dio” (CCC 2099); “per essere autentico il sacrificio esteriore deve essere espressione del sacrificio spirituale, a modello dell’unico sacrificio perfetto che Cristo ha offerto sulla croce in totale oblazione all'amore del Padre e per la nostra salvezza; noi, unendoci al suo sacrificio, possiamo fare della nostra vita un sacrificio a Dio” (CCC 2100).
      La giustizia verso gli uomini “proibisce di prendere o di tenere ingiustamente i beni del prossimo e di arrecare danno al prossimo nei suoi beni in qualsiasi modo, prescrive la giustizia e la carità nella gestione dei beni materiali e del frutto del lavoro umano, esige, in vista del bene comune, il rispetto della destinazione universale dei beni e del diritto di proprietà privata” (CCC 2401). “L’uomo giusto, pertanto, si distingue per l'abituale dirittura dei propri pensieri e per la rettitudine della propria condotta verso il prossimo” (CCC 1807), perché “si sforza di ordinare a Dio e alla carità fraterna i beni di questo mondo” (CCC 2401).
      “La fortezza è la virtù morale che, nelle difficoltà, assicura la fermezza e la costanza nella ricerca del bene, essa rafforza la decisione di resistere alle tentazioni e di superare gli ostacoli nella vita morale; la virtù della fortezza rende capaci di vincere la paura, perfino della morte, e di affrontare la prova e le persecuzioni” (CCC 1808). In conseguenza di ciò “dà il coraggio di giungere fino alla rinuncia e al sacrificio della propria vita per difendere una giusta causa” (CCC 1808).
      “La temperanza è la virtù morale che modera l'attrattiva dei piaceri e rende capaci di equilibrio nell’uso dei beni creati, essa assicura il dominio della volontà sugli istinti e mantiene i desideri entro i limiti dell'onestà; la persona temperante orienta al bene i propri appetiti sensibili, conserva una sana discrezione, non segue il proprio istinto e non asseconda i desideri” (CCC 1809).
      Quanto dice il Catechismo a proposito delle virtù cardinali ci permette di osservare che la vita virtuosa è sempre frutto di intelligenza valutativa, di inserimento nel contesto storico, di forza, di perseveranza e di autodominio; nell'attuare questo compito la persona non è sola ma è sostenuta dalla comunione con Dio, vissuta nel suo popolo (virtù teologali), e dalla solidarietà, vissuta nella comunità credente e nella famiglia umana. Difatti, “le virtù umane, acquisite mediante l'educazione, mediante atti deliberati e una perseveranza sempre rinnovata nello sforzo, sono purificate ed elevate dalla grazia divina; esse, inoltre, con l'aiuto di Dio forgiano il carattere e rendono spontanea la pratica del bene” (CCC 1810). L’uomo, pertanto, “deve sempre implorare questa grazia di luce e di forza, deve ricorrere ai sacramenti, deve cooperare con lo Spirito Santo e seguire i suoi inviti ad amare il bene e a stare lontano dal male, perché, ferito dal peccato. non gli è facile conservare l'equilibrio morale; solo la salvezza donataci da Cristo gli dà la grazia necessaria per perseverare nella ricerca delle virtù” (CCC 1811).
    </p>
    <h5>Le virtù teologali</h5>
    <p>
      “Le virtù umane si radicano nelle virtù teologali perché queste rendono le facoltà dell’uomo idonee alla partecipazione alla natura divina, esse, infatti, si riferiscono direttamente a Dio, dispongono i cristiani a vivere in relazione con la Santissima Trinità, hanno come origine, causa ed oggetto Dio Uno e Trino” (CCC 1812). Le virtù teologali sono chiamate così perché, in maniera del tutto unica. realizzano la divinizzazione dell'uomo attraverso la comunicazione con Dio, contenuto e fine di esse; sono chiamate anche virtù soprannaturali perché, donate da Dio nel battesimo, sono possibili soltanto mediante la grazia di Dio, non si possono acquistare con le sole forze umane, né si  possono mantenere con una specifica attività umana.
      “Le virtù teologali, allora, fondano, animano e caratterizzano l'agire morale del cristiano, informano e vivificano tutte le virtù morali: sono infuse da Dio nell'anima dei fedeli per renderli capaci di agire quali suoi figli e meritare la vita eterna; sono il pegno della presenza e dell’azione dello Spirito Santo nelle facoltà dell’essere umano” (CCC 1813).
      Le virtù teologali sono tre: fede, speranza e carità,
      “La fede è la virtù teologale per la quale noi crediamo in Dio e a tutto ciò che Egli ci ha detto e rivelato, e che la Santa Chiesa ci propone da credere, perché Egli è la stessa verità” (CCC 1814); “il dono della fede rimane in colui che non ha peccato contro di essa, ma se non si accompagna alla speranza e all’amore non unisce pienamente il fedele a Cristo e non ne fa un membro vivo del suo Corpo” (CCC 1815). Tuttavia, “il discepolo di Cristo non deve soltanto custodire la fede e vivere di essa, ma anche professarla, darne testimonianza con franchezza e diffonderla” (CCC 1816), perché, come dice il Concilio, “tutti devono essere pronti a confessare Cristo davanti agli uomini e a seguirlo sulla via della croce durante le persecuzioni, che non mancano mai alla Chiesa” (Lumen Gentium 42).
      La fede, per il fatto che accompagna e determina l'agire umano, presuppone le “conoscenze di fede”, cioè il fissarsi dell’intelligenza dell'uomo su ciò che Dio gli ha rivelato di sé e delle sue opere di grazia, e che Gesù ha presentato come indispensabili per la salvezza: “Chi mi riconoscerà davanti agli uomini, anch’io lo riconoscerò davanti al Padre mio che è nei cieli; chi invece mi rinnegherà davanti agli uomini, anch'io lo rinnegherò davanti al Padre mio che è nei cieli” (Mt 10,32-33).
      “La speranza è la virtù teologale per la quale desideriamo il Regno dei cieli e la vita eterna come nostra felicità, riponendo la nostra fiducia nelle promesse di Cristo e appoggiandoci non sulle nostre forze, ma sull'aiuto della grazia dello Spirito Santo” (CCC 1817). L’identità teologica della speranza si fonda sulla scrittura che ci presenta “il Dio della speranza” (Rm 15,13) e “Gesù Cristo, nostra speranza" (1 Tm 1,1), che ci comunica il dono dello Spirito Santo “in virtù del quale abbondiamo nella speranza” (Rm 15,13); essa ci è data per unirci direttamente a Dio e farci aspirare a Lui “nell'attesa della beata
      speranza e della manifestazione della gloria del nostro Dio e salvatore Gesù Cristo” (1 Tt 2,13).
      Come la fede, la speranza è una virtù dell’uomo, destinata a suscitare in lui caratteristici atteggiamenti morali, perché “risponde all’aspirazione alla felicità che Dio ha posto nel cuore di ogni uomo, in quanto assume le attese che ispirano le attività degli uomini, purificandole per ordinarle al Regno di Dio” (CCC 1818). “La speranza cristiana, che riprende e porta a pienezza la speranza del popolo eletto, si sviluppa fin dagli inizi della predicazione di Gesù nell'annuncio delle beatitudini; queste elevano la nostra speranza verso il Cielo, come verso la nuova Terra promessa, e ne tracciano il cammino attraverso le prove che attendono i discepoli di Gesù” (CCC 1820).
      Ne segue che “noi possiamo sperare la gloria del cielo, promessa da Dio a coloro che lo amano e fanno la sua volontà”, come pure “sperare, con la grazia di Dio, di perseverare sino alla fine e ottenere la gioia del cielo, quale eterna ricompensa di Dio per le buone opere compiute con la grazia di Cristo” (CCC 1821).
      Papa Benedetto XVI nell'enciclica Spe Salvi (2007) si sofferma ampiamente sui “luoghi” di apprendimento e di esercizio della speranza individuandone quattro:
       la preghiera, come scuola della speranza, perché “se non mi ascolta più nessuno, Dio mi ascolta ancora ..., se non c'è più nessuno che possa aiutarmi ... Egli può aiutarmi” (nn. 32-34);
      • l'agire, come speranza in atto, perché “la speranza cristiana è sempre anche speranza per gli altri, è speranza attiva, ... affinché il mondo diventi un po' più luminoso e umano ... ed io possa sempre sperare anche se non ho più niente da sperare” (n.35);il soffrire, come speranza terapeutica, perché “certamente bisogna fare tutto il possibile per diminuire la sofferenza, ... tuttavia non è la fuga davanti al dolore che guarisce l'uomo, ma la capacità di accettare la tribolazione e in essa maturare, di trovare senso mediante l'unione con Cristo, che ha sofferto con infinito amore” (nn. 36-40);
      • il Giudizio di Dio, come speranza nella sua giustizia, perché “nell'epoca moderna il pensiero del Giudizio finale sbiadisce, in quanto la fede cristiana viene individualizzata ed è orientata soprattutto verso la salvezza personale dell'anima, ... ne segue che la fede nel Giudizio finale è innanzitutto e soprattutto speranza; ... infatti è impossibile che l'ingiustizia della storia sia l'ultima parola, perché Dio è giustizia e crea giustizia. I malvagi alla fine, nel banchetto eterno, non siederanno indistintamente a tavola accanto alle vittime, come se nulla fosse stato” (nn. 41-48).
      “La carità è la virtù teologale per la quale amiamo Dio sopra ogni cosa per se stesso, ed il nostro prossimo come noi stessi per amore di Dio” (CCC 1822); essa è collegata, pertanto, in modo del tutto speciale con Dio, principio e oggetto delle virtù soprannaturali. “Gesù fa della carità il comandamento nuovo. Egli, amando i suoi &lt;sino alla fine&gt;, manifesta l'amore che riceve dal Padre; i discepoli, amandosi gli uni gli altri, imitano l'amore di Gesù, che ricevono a loro volta. Per questo Gesù dice: «Come il Padre ha amato me, così anch'io ho amato voi. Rimanete nel mio amore> (Gv 15,9). Ed ancora: &lt;Questo è il mio comandamento: che vi amiate gli uni gli altri, come io vi ho amato&gt; (Gv 15,12)” (CCC 1823).
      Papa Benedetto XVI nell'enciclica Deus caritas est (2005) chiarisce in proposito che “il &lt;comandamento&gt; dell'amore diventa possibile solo perché non è soltanto esigenza: l'amore può essere &lt;comandato&gt; perché prima è donato” (n. 14). Dio, infatti, “ci ha amati per primo e continua ad amarci per primo, per questo anche noi possiamo rispondere con l'amore; Egli non ci ordina un sentimento che non possiamo suscitare in noi stessi, ma ci ama, ci fa vedere e sperimentare il suo amore e, da questo &lt;prima&gt; di Dio, può come risposta spuntare l'amore anche in noi” (n. 15). Ne segue che gli atteggiamenti naturali dell'amore umano devono rifarsi alla concezione dell'amore di Dio, divenendo essi stessi “amore di Dio”: verso il prossimo, verso i nemici, verso gli indifesi, verso i bisognosi, etc.; ciò perché “la carità garantisce e purifica la nostra capacità umana di amare, elevandola alla perfezione soprannaturale dell'amore divino” (CCC 1827).
      La carità, così, frutto dello Spirito e pienezza della legge di Dio, diventa l'emblema della vita cristiana, come significativamente la presenta San Paolo: “La carità è paziente, è benigna la carità; non è invidiosa la carità, non si vanta, non si gonfia, non manca di rispetto, non cerca il suo interesse, non si adira, non tiene conto del male ricevuto, non gode dell'ingiustizia, ma si compiace della verità. Tutto copre, tutto crede, tutto spera, tutto sopporta” (1 Cor 13,4-7).
      L’Apostolo, poi, va oltre e parlando di sé, ma ciò vale per ogni credente, afferma che “se anche parlasse le lingue degli uomini e degli angeli, ... se avesse il dono della profezia e conoscesse tutti i misteri e tutta la scienza, se possedesse la pienezza della fede, ... se distribuisse tutte le sue sostanze e desse il suo corpo per essere bruciato, ... ma non avesse la carità, non gli gioverebbe niente” (1 Cor 13,1-3). Ecco perché afferma categoricamente: “Queste le tre cose che rimangono: la fede, la speranza e la carità, ma di tutte più grande è la carità” (1 Cor 13,13).

      Conseguenza di tutto ciò è che “la pratica della vita morale animata dalla carità dà al cristiano la libertà spirituale dei figli di Dio” (CCC, 1828), in quanto “ha come frutti la gioia, la pace e la misericordia; esige la generosità e la correzione fraterna; è benevolenza; suscita la reciprocità e si dimostra sempre disinteressata e benefica; è amicizia e comunione” (CCC 1829). In conclusione si può dire che la vita morale del cristiano deve avere la dimensione teologale dell'obbedienza morale, una obbedienza che scaturisce dalla fede, si nutre di speranza, si esplica nella carità.
    </p>
    <h4>I DONI E I FRUTTI DELLO SPIRITO</h4>
    <p>
      La tradizione antropologica cristiana unisce alle virtù teologali i doni dello Spirito Santo perché la grazia di Dio, non solo fonda l’essere umano nella possibilità di rendere personale la comunione di fede, speranza e amore con Lui, ma anche di consentire agli interventi che lo Spirito attua di qualificarne il dinamismo e di orientare le relazioni interumane.
      “I doni dello Spirito Santo sono sette: sapienza, intelletto, consiglio, fortezza, scienza, pietà, timor di Dio; appartengono nella loro pienezza a Cristo, completano e portano alla perfezione le virtù di coloro che li ricevono, rendono i fedeli docili ad obbedire con prontezza alle ispirazioni divine” (CCC 1831). “La vita morale dei cristiani, pertanto, sorretta dai doni dello Spirito Santo” (CCC 1830), deve tendere all'unione con Dio e da essa deve trarre vigore, spinta ed impegno per la giustizia e la pace tra i popoli. In questo modo i cristiani possono far propri i frutti dello Spirito, come primizia della gloria eterna, che San Paolo elenca in contrapposizione alle opere della carne: “Il frutto dello Spirito è amore, gioia, pace, pazienza, benevolenza, bontà, fedeltà, mitezza, dominio di sé” (Gal 5,22).
      Se il cristiano sarà grato a Dio per tali doni si potrà impegnare “a seguire fedelmente Cristo, a cercare anzitutto il Regno di Dio, ad aiutare i fratelli con amore, a realizzare con l'ispirazione della carità le opere della giustizia” (Gaudium et spes 72b).
    </p>
    <h4>PER L’APPROFONDIMENTO</h4>
    <ul>
      <li>
        Catechismo della Chiesa cattolica, Città del Vaticano 1982
      </li>
      <li>
        GIOVANNI PAOLO II, Reconciliatio et Paenitentia, Esortazione apostolica (1984)
      </li>
      <li>
        GIOVANNI PAOLO II, Veritatis splendor, Lettera enciclica (1993)
      </li>
      <li>
        GIOVANNI PAOLO II, Evangelium vitae, Lettera enciclica (1995)
      </li>
      <li>
        GIOVANNI PAOLO II, Fides et Ratio, Lettera enciclica (1998)
      </li>
      <li>
        BENEDETTO XVI, Deus caritas est, Lettera enciclica (2005)
      </li>
      <li>
        BENEDETTO XVI, Spe Salvi, Lettera enciclica (2007)
      </li>

    </ul>

  </section>

</body>
</html>
