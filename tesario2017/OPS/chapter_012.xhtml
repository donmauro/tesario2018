<?xml version="1.0" encoding="UTF-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <title>Libro</title>
    <meta charset="utf-8"/>
    <link href="css/stylesheet.css" rel="stylesheet" type="text/css"/>
</head>
<body>
  <section>
    <h1 class="center">12</h1>
    <h2 class="center">L’iniziazione cristiana. Senso teologico e analisi del RICA e RBB.</h2>
  <h5>Nel 2° Vol. il tema è affrontato in
particolare nell’ambito della Teologia e liturgia sacramentaria alle pp. 188-219.</h5>
    <h4>
    6. L'iniziazione cristiana</h4>


  <p>
   Gesù afferma con forza di essere nato e venuto in questo mondo per rendere testimonianza alla verità. E chi è dalla parte della verità ascolta la sua voce (cf. Gv 18,37c). In lui abbiamo anche la redenzione mediante il suo sangue, la remissione dei peccati e siamo fatti pure eredi della sua gloria (cf. Ef 1,7-11). Essere dalla parte della verità, ricevere il perdono dei peccati, diventare figli adottivi di Dio ed eredi accade in modo del tutto speciale con i <b>sacramenti dell'iniziazione cristiana</b>, ossia col Battesimo, la Confermazione e l'Eucarestia.
    </p>
    <p>Con questi sacramenti l'uomo diventa immanente al mistero di Cristo perché lo introducono nella vita nuova: sia trasformandolo nel suo essere (partecipe della natura divina in Cristo); sia impegnandolo personalmente ad una scelta di fede per vivere come figlio di Dio (fede personale); sia integrandolo in una comunità che lo accoglie come suo membro (battesimo), gli dona lo Spirito per agire (cresima), lo ammette alla mensa della parola e del pane di vita (eucarestia). L’uomo raggiunge la sua identità cristiana, che poi dovrà sviluppare lungo tutta la sua esistenza per giungere alla pienezza finale.</p>
    <p>La realtà o contenuto dell'iniziazione cristiana è allora una sola: <b>il mistero pasquale di Cristo</b> che muore e risorge e così, come Lui, anche il discepolo simbolicamente muore alla vita precedente di peccato per vivere la vita nuova di risorto. È una dinamica di morte e di vita.</p>
    <p>Questa realtà viene significata e comunicata all’uomo mediante i tre riti sacramentali, con modalità e finalità diverse: <b>rigenerato</b> nel battesimo, <b>unto</b> (consacrato, investito, penetrato) di Spirito, <b>alimentato</b> alla mensa eucaristica.</p>
    <p>L’iniziazione cristiana oltre l'aspetto personale, ha anche una dimensione fortemente comunitaria perché riguarda la persona non isolatamente ma in rapporto alla comunità alla quale viene aggregata.</p>
    <p>I tre sacramenti dell'iniziazione cristiana hanno una funzione comunitaria. Infatti, si è battezzati per entrare nella comunità, si è cresimati per vivere nello Spirito della comunità effuso da Cristo a Pentecoste, si partecipa all'eucarestia per prendere parte alla vita della comunità e diventare con gli altri fratelli il corpo di Cristo.</p>
    <p>Limitare però l’iniziazione cristiana solo ai tre sacramenti, significherebbe compiere un’opera riduttiva ed offrire una visione deformante; si accentuerebbe, cioè, l'aspetto oggettivo, l'intervento divino, frodando l’uomo della sua libera adesione, del suo impegno, della sua ricerca, del suo faticoso e fecondo itinerario. Pertanto, in ogni sacramento si rileva la parte e la risposta dell'uomo che trova la sua più esplicita manifestazione nella fede. È la fede che precede, accompagna e segue il sacramento; fede e rito camminano sempre insieme.</p>
    <p>Il recente recupero del concetto di “iniziazione” ha prodotto alcune importanti conseguenze sul <b>piano strettamente teologico</b> e su <b>quello concreto, pastorale</b>.</p>
    <p>Sul piano strettamente teologico emergono due dati di fondo:</p>
    <ul class="none">
      <li>- interdipendenza di un itinerario mediante i sacramenti e la fede intesa come esperienza vitale e di crescita in seno ad una comunità;</li>
      <li>- unità dei tre sacramenti, considerati come tre tappe progressive di un unico cammino di identificazione a Cristo morto e risorto nell'ambito della Chiesa;
      </li><li>- decisione personale a diventare cristiani, perché tali non si nasce ma lo si diventa con l'accettazione esplicita e libera della fede in Cristo;</li>
       <li>- progressiva consapevolezza di essere cristiani, cioè membri del corpo di Cristo;
      </li>
      <li>- scoperta della dimensione ecclesiale e comunitaria della salvezza, sia per quello che si dà, che per quello che si riceve;</li>
      <li>- continua ricerca di vivere sempre meglio il proprio essere cristiano nella consapevolezza che non lo si è mai perfettamente.
      </li></ul>
    <p>Riassumendo, l’iniziazione cristiana è un'esperienza sacramentale e di fede per cui si è interiormente trasformati (morti e risorti con Cristo) e incorporati alla Chiesa comunità di salvezza per una esistenza nuova fino al definitivo incontro con il Risorto.</p>
    <p>Allora, da quanto abbiamo detto, comprendiamo perché l’iniziazione cristiana introduce in una storia della quale Dio e l'uomo sono simultaneamente protagonisti e della quale l'iniziato diventa, a sua volta, attore.</p>
    <h4>6.1. Il senso teologico dell'iniziazione cristiana</h4>
    <h4>6.1.1. L'iniziazione atto della Trinità</h4>
    <p>L'iniziativa dell'iniziazione è di Dio stesso. È Dio che introduce al mistero della sua vita e solo Lui può farlo. Perciò, l’iniziazione è atto voluto e posto da Dio attraverso la mediazione ecclesiale.</p>
    <p>Ma l’iniziazione è pure atto con cui la Trinità pone se stessa nell'ambito della storia dell'uomo. Il realizzarsi dell'evento Cristo nella vita sacramentale della Chiesa avviene in analogia e continuità del Suo originario realizzarsi nell'esistenza umana di Gesù di Nazareth. Se Gesù Cristo è atto del Padre, del Figlio e dello Spirito, allora il suo dilatarsi nel pleroma del suo corpo ecclesiale si configura come atto trinitario nel quale viene riconosciuta e celebrata l'iniziativa del Padre, la mediazione del Figlio e il perfezionamento dello e nello Spirito.</p>
    <p>Scandendo il dinamismo trinitario, diciamo:</p>
    <ul class="none">
      <li>- <b>Nel Nome del Padre</b>: l’iniziazione è proclamazione di fede nell’assoluta gratuità del Padre che origina nel tempo la partecipazione alla vita divina. Attraverso Gesù Cristo il Padre fa risuonare nel tempo la sua parola d'amore: figlio mio sei tu, io oggi ti ho generato.
      </li>
      <li>- <b>Nel Nome del Figlio</b>: il Figlio di Dio incarna nel tempo, in Gesù, il suo atto d'amore filiale. L’Abbà che risuona sulle labbra di Gesù di Nazareth èl’espressione dell'autoaccogliersi di Gesù dall’atto originario d’amore del Padre, risolvendo l'apertura dell'esistenza umana in questo atto di abbandono filiale e fiducioso.
      </li>
      <li>- <b>Nel Nome dello Spirito</b>: è lo Spirito di Cristo che tratteggia in ogni uomo l’infinita varietà di questa filiazione dei “figli nel Figlio”. Se Gesù è l’Unto, il Cristo dello Spirito, allora i credenti sono gli unti ad immagine del Cristo, cristiani, resi partecipi di questo unico atto col quale lo Spirito, coinvolgendo nell’unico evento salvifico di Cristo, sfaccetta l’infinita ricchezza dell'evento unico dell'autodonazione di Dio.</li></ul>
      <p>Così il Padre genera la nostra umanità a immagine del Suo Unico Figlio incarnato in Gesù di Nazareth confermando e siglando il suo indefettibile rapporto d'amore nel vincolo del suo unico Spirito. Rinati nell’unico Spirito, veniamo unti perché l’unica gloria risplenda nell’immensità dei doni di ognuno fino all'assimilazione piena della vita di Dio nell’unico corpo di Cristo risorto.</p>
    <h4>6.1.2. L'iniziazione atto della Chiesa</h4>
    <p>Nell’iniziazione cristiana, la Chiesa si pone come la comunità delle persone che esprimono e vivono la fede nell'evento salvifico operato dal Padre. Ma l’iniziazione è allo stesso tempo autorealizzazione della Chiesa perché, attraverso l'iniziazione, essa realizza la sua forma originaria di popolo di Dio, di creatura dello Spirito e corpo di Cristo.</p>
    <h4>6.2. Il rito dell'iniziazione cristiana</h4>
    <p>Come per il Rito del Battesimo dei Bambini (Rbb), così anche per gli adulti la Congregazione dei Riti pubblicò il 6.1.1972 il nuovo Rito dell'Iniziazione Cristiana degli Adulti (RICA) per l'ordinamento del catecumenato e dell'iniziazione. La versione italiana del «Rito dell’iniziazione cristiana degli adulti» è stata approvata secondo le delibere dell’Episcopato e ha ricevuto la conferma da parte della Sacra Congregazione per i Sacramenti e il Culto divino, con Decreto n. CD 2300/77 del 13 gennaio 1978.
    </p>
    <p>La prima parte di questo itinerario è designata come precatecumenato intendendo il periodo in cui i catecumeni, udito l'annuncio di Cristo, sviluppano lentamente un inizio di fede e la disposizione alla conversione.</p>
    <p><b>Il catecumenato vero e proprio</b> inizia con il ‘Rito dell'ammissione al catecumenato’. Questa celebrazione costituisce il primo incontro ufficiale con la Chiesa: i candidati sono invitati a dire ciò che domandano e sono accolti dal presbitero che, dopo una preghiera di ringraziamento, li segna col segno della croce sulla fronte e li accompagna in chiesa. Dopo una liturgia della Parola (Rm 12,1-4; SI 32; Gv 1,35-42), si consegna loro il libro dei vangeli o anche un crocifisso. Dopo la preghiera per i catecumeni questi vengono congedati.</p>
    <p>Dopo il rito i nomi dei candidati sono inseriti nel Libro dei catecumeni. Il tempo che segue di preparazione deve portare al cambiamento visibile di mentalità. Colui che ha chiesto il battesimo s’istruisce sulla dottrina; si forma alla preghiera personale e comunitaria; fa tirocinio della vita cristiana e della testimonianza apostolica. Questo periodo è ritmato da:</p>
    <ul class="none">
    <li>- catechesi;</li>
    <li>- liturgia della Parola delle celebrazioni eucaristiche domenicali;</li>
    <li>- preghiere di esorcismi per la liberazione dal male e dal peccato;
      </li>
    <li>- benedizioni dei catecumeni date dal presbitero, dal diacono, o anche dal catechista.</li></ul>
    <p>La durata del catecumenato è di almeno un anno.</p>
    <p>Il tempo della preparazione prossima al battesimo comincia con il Mercoledì delle Ceneri o con la prima Domenica di Quaresima.</p>
    <p>L'ammissione al battesimo, avviene in una celebrazione liturgica detta ‘Rito dell'elezione o dell’iscrizione del nome’. Tale rito comporta:</p>
    <ul class="none">
      <li>- l’iscrizione del nome degli eletti in un apposito libro;
      </li>
    <li>- i padrini sono invitati a “porre la mano sulla spalla dei rispettivi candidati”;
      </li>
    <li>- preghiera per gli eletti;</li>
    <li>- imposizione delle mani sui catecumeni da parte del vescovo o da un suo delegato alla celebrazione.</li></ul>
    <p>Il tempo della purificazione e dell'illuminazione, comporta:</p>
    <ul class="none">
      <li>- gli ‘Scrutini’, che consistono in celebrazioni penitenziali, previsti alla 3<sup>a</sup>, 4<sup>a</sup> e 5<sup>a</sup> Domenica di Quaresima;</li>
      <li>- le intercessioni per i futuri iniziati; </li>
      <li>- le preghiere di esorcismo;</li>
    <li>- le “Consegne” della professione di fede (dopo il 1° scrutinio) e del Padre Nostro (dopo il 3° scrutinio), in giorni feriali perché hanno letture proprie.</li>
    </ul>
    <p>Il Sabato Santo mattina è prevista una speciale liturgia della Parola con parecchi riti:</p>
    <ul class="none"><li><i>- l'Effatà: “Apriti, perché tu possa professare la Tua fede a lode e gloria di Dio".</i>
      </li>
    <li>- la riconsegna della professione di fede;</li>
      <li>- la scelta del nome cristiano ed eventualmente l'unzione con l'olio dei catecumeni (RICA n.26);</li>
      <li>- l’unzione con l'olio dei catecumeni, sulle mani o sul petto: <i>"Vi ungo con l'olio, segno di salvezza, vi fortifichi con la sua potenza Cristo Salvatore, che vive e regna nei secoli dei secoli”</i>.</li>
    </ul>
    <p>La celebrazione dei sacramenti dell'iniziazione cristiana avviene nella Veglia di Pasqua con questi riti:</p>
    <ul class="none">
      <li>- Ammonizione del celebrante con le litanie dei Santi;</li>
    <li>- Benedizione dell'acqua;</li>
    <li>- Rinuncia a Satana e al peccato e professione di fede;</li>
    <li>- Il Battesimo con triplice infusione o triplice immersione.</li></ul>
    <p>I riti esplicativi prevedono:</p>
    <ul class="none"><li>- la consegna della veste bianca: <i>“... Siete diventati nuova creatura e vi siete rivestiti di Cristo. Ricevete perciò la veste bianca e portatela senza macchia fino al Tribunale del nostro Signore Gesù Cristo, per avere la vita eterna"</i>.
      </li>
    <li>- la consegna del cero acceso: <i>"Siete diventati luce in Cristo. Camminate sempre come figli della luce perché perseverando nella fede, possiate andare incontro al Signore che viene, con tutti i santi, nel regno dei cieli”</i>.</li></ul>
    <p>Immediatamente dopo segue la CONFERMAZIONE che comporta:</p>
    <ul class="none"><li>- l'imposizione delle mani, introdotta da una monizione ed accompagnata da una preghiera;</li><li>- la crismazione sulla fronte: “... ricevi il sigillo dello Spirito Santo che ti è dato in dono”
    </li></ul>
    <p>Nella celebrazione dell'eucarestia che segue, l’iniziazione raggiunge il suo punto culminante e il suo compimento. Dopo aver ricevuto il battesimo e la confermazione, i neofiti partecipano alla liturgia eucaristica durante la quale ricevono la loro PRIMA COMUNIONE sotto le due specie. Essi poi vengono ricordati al momento delle intercessioni della preghiera eucaristica.</p>
    <h4>7. Il Battesimo</h4>
    <p>La parola battesimo (dal greco baptismos) indica l'immersione nell’acqua di una persona a scopo di purificazione. Già prima del cristianesimo esistevano riti battesimali, ed esistono analoghi riti in vari contesti culturali, ma abbiamo già rilevato l'originalità dell’iniziazione cristiana.</p>
    <h4>7.1. Fondamenti biblici</h4>
    <h5>7.1.1. Nell'Antico Testamento</h5>
    <p>La preparazione nell'A.T. all'istituzione del sacramento del battesimo da parte di Gesù Cristo avviene in modo molteplice; qui ne ricordiamo soltanto gli elementi fondamentali.</p>
    <p>Per essere aggregati al popolo di Dio e partecipare alla salvezza che Egli dona, era necessaria per gli Israeliti la circoncisione unita all'atto di fede e al periodico rinnovamento dell'alleanza (cf. Gen 17,1-16). La circoncisione rendeva partecipi di una aggregazione etnica voluta da Dio, una unità di popolo formatasi in una storia per un intervento salvifico di Dio, che tracciava dei confini. Al tempo di Mosè, la circoncisione è condizione indispensabile per prendere parte ai riti pasquali e alle celebrazioni per la liberazione del popolo di Dio (cf. Es 12,44-51).</p>
    <p>Il secondo momento fondamentale della preparazione è quello dei profeti che annunciano la circoncisione del cuore (cf. Ger 4,4). Tale segno indica l’importanza della fedeltà interiore; tant'è che quando ci si rifiuta di convertirsi, allora si ha un cuore non circonciso (cf. Ger 9,2425). Perciò Dio porrà un'alleanza nuova scritta nel cuore e perdonerà i peccati; così Egli sarà il loro Dio ed essi il suo popolo (cf. Ger 31,3134). Dio aspergerà il suo popolo con acqua pura ed esso sarà purificato, gli darà un cuore e uno spirito nuovi, farà osservare e praticare le sue leggi (cf. Ez 36,22-28). I profeti annunciano un'aggregazione basata su fattori nuovi che conducono ad una santità personale. È questo annuncio che prepara alla circoncisione spirituale vera istituita da Cristo, che è il battesimo: <i>“In lui voi siete stati anche circoncisi non mediante una circoncisione però non fatta da mano d'uomo... ma con la circoncisione di Cristo. Con lui sepolti nel battesimo, con lui siete anche risorti mediante la fede nella potenza di Dio, che lo ha resuscitato dai morti”</i> (Col 2,11-12).</p>
    <h4>7.1.2. Nel Nuovo Testamento</h4>
    <p>Il battesimo del N.T. deriva dall'evento pasquale della morte e resurrezione di Cristo, che col sacramento viene ripresentata e resa efficace. Gli episodi a cui il battesimo si ricollega sono:</p>
    <ul>
      <li>Il battesimo di Giovanni Battista</li>
      <li>II Battesimo di Gesù</li>
      <li>Il mandato di battezzare</li>
      <li>La prassi della Chiesa apostolica.</li></ul>
    <p><b>Il battesimo di Giovanni Battista</b> ha uno stretto legame con quello del N.T. in quanto è ordinato a quello di Cristo e ne costituisce un annuncio profetico. Per questi motivi il battesimo di Giovanni rimane nella predicazione apostolica in stretto legame col battesimo cristiano (cf. At 1,5; 10,37).
    </p>
    <p>Giovanni ha coscienza di essere un profeta incaricato di predicare la venuta di Dio e di annunciare al popolo l'inizio escatologico degli ultimi tempi, perciò qualifica questa sua missione col battesimo di purificazione. Egli mira ad un rinnovamento e ad una purificazione interiori che si ottengono con la conversione, la confessione e la domanda di perdono per i peccati. È un gesto che introduce tra coloro che attendono con forza il Messia e formano già un gruppo che crede all'annuncio del regno dei cieli ormai vicino, anzi presente. Il battesimo del Battista ha allora una valenza messianica perché annuncio della prossimità del Regno escatologico che viene a coincidere con la persona di Gesù; chiede almeno un inizio di vita nuova.</p>
    <p><b>Il battesimo di Gesù</b>: il battesimo voluto e ordinato da Gesù Cristo ai suoi discepoli, affinché lo estendano a tutte le genti, si fonda su più momenti della vita di Cristo. La sua istituzione è iniziata nel battesimo di Gesù ad opera di Giovanni Battista: il gesto dell'immersione nell'acqua è incluso nell'opera di salvezza. L’inizio efficace del battesimo si realizza nella croce con il sacrificio e l'espiazione redentivi. Esso si basa sull'adempimento della missione attraverso la passione e la resurrezione. La sua introduzione come sacramento di fede e di salvezza ha avuto luogo col comando di battezzare; questo ordine ne promulga l'applicazione salvifica per tutti gli uomini. Con tali gesti e fatti, centrali nella vita di Gesù, si fissano sia il segno sia il significato del sacramento dell'inizio della vita cristiana. Perciò è necessario cercare di cogliere il senso del battesimo di Gesù, della sua morte e resurrezione in rapporto al nostro battesimo.</p>
    <p>Il battesimo di Gesù nel Giordano, oltre ad esprimere la sua solidarietà con l'umanità peccatrice, è il fatto della vita di Gesù in cui Egli appare servo di Dio e Messia ora manifestato; è l’apparizione del Figlio di Dio, dell'agnello di Dio e del Verbo che rinnova per sempre la creazione. Egli è anche Colui che riceve l'effusione dello Spirito per essere guidato e compiere fino alla fine la sua missione redentrice<a href="#c12_n7" epub:type="noteref">7</a>. Nel battesimo si manifesta l’appartenenza del Figlio al Padre nell’unità dello Spirito e il compiacimento per l'opera che sarà compiuta. L’apparizione della Trinità, l’effusione dello Spirito e l'annuncio del compimento dell'opera messianica accadono nel gesto del battesimo. Anche per il battezzato questo avvenimento costituirà in modo del tutto analogico l'inizio dell'appartenenza al regno di Dio presente sulla terra, l’effusione dello Spirito e la chiamata a realizzare la vocazione che si riceve. Il battesimo di Gesù rivela il mistero e l'evento salvifico che si attua nel nostro battesimo.</p>
    <p>Il rapporto indissolubile e specifico del battesimo con la morte e resurrezione di Gesù Cristo è presente in tutti gli scritti del N.T.: Rm 10,10; Gal 3,26-27; Ef 4,5; Eb 10,22; Col 2,12-13. Anche in Mc 10,38 e in Lc 12,50, Gesù parla espressamente della sua morte come battesimo; cioè Gesù interpreta la sua vita, che è cammino verso la morte, come condivisione e divinizzazione dell'uomo. Pertanto, per Gesù, il battesimo non è un semplice atto rituale, ma comporta una scelta fondamentale di fedeltà a Dio e di servizio all’uomo.</p>
    <p><b>Il mandato di battezzare</b>: Gesù è stato battezzato, ma non ha battezzato. Tuttavia la comunità post-pasquale battezza sin dall'inizio e attribuisce a Gesù il mandato di battezzare, unito al mandato dell'annuncio del vangelo. Il testo di Mc 16,15-16 corrisponde alla fede della Chiesa apostolica; il testo di Mt 28,18-20 corrisponde alla prassi successiva, visto che riporta la formula battesimale trinitaria.</p>
    <p>In ogni caso essere battezzati significa essere posti in relazione diretta con la persona di Gesù, poiché la sua opera salvifica richiama la potenza del Padre e l’azione dello Spirito. Ne segue che la persona di Gesù è sempre al centro dell'annuncio del vangelo e del battesimo: si diventa cristiani accettando il vangelo mediante la fede e facendosi battezzare.</p>
    <p><b>La prassi della Chiesa apostolica</b>: nell'analisi della prassi seguita dalla Chiesa apostolica non interessa il modo e la forma rituale, bensì i criteri seguiti dalla Chiesa per ammettere al battesimo, come pure il significato attribuito ad esso.</p>
    <p>La prassi cristiana ha inizio con la Pentecoste e ciò ha un valore teologico perché essa è il grande battesimo nello Spirito della comunità cristiana: i discepoli di Gesù si sentono il nuovo popolo sul quale è stato effuso il dono purificante e vivificante dello Spirito. Questo dono è destinato a tutti i popoli ed il battesimo sarà il rito d'ingresso e di appartenenza al nuovo popolo.</p>
    <p>I fatti di Pentecoste (cf. At 2, 22-41) sono emblematici perché tracciano le linee costitutive del divenire cristiano:</p>
    <ul class="none">
      <li>il discorso di Pietro che annuncia la salvezza in Cristo;
      </li>
      <li>la sottolineatura della situazione di peccato degli uditori che provoca la conversione;</li>
    <li>la disposizione interiore di questi a ricevere il battesimo;</li>
    <li>l'amministrazione del sacramento con il relativo dono dello Spirito.</li></ul>
    <p>In altre parole, il battesimo ha senso solo se l’uomo che vi accede è posto in crisi dall'annuncio del vangelo, perde la sicurezza di sé ed accetta la strada indicata da Dio. Con una sola parola parliamo di “conversione”.</p>
    <h4>7.2. Sintesi teologica</h4>
    <p>Si possono evidenziare diverse prospettive:</p>
    <ul class="none"><li>Il battesimo nella storia della salvezza (dimensione storica). Il battesimo non è un fatto isolato, ma è un episodio che fa parte di una lunga storia di salvezza che introduce nel piano d'amore preparato da Dio per l'uomo. Dio ha rivelato questo piano in una serie ininterrotta di eventi, che il credente accetta mediante la fede, la quale ha il suo sigillo nel battesimo che in tal modo mostra come la salvezza di Dio in Gesù Cristo, attraverso lo Spirito divino, ha raggiunto questo uomo concreto, così che in forza della grazia preveniente di Dio i peccati sono perdonati e gli viene donata la giustificazione.
      </li><li>Il battesimo ed il mistero di Cristo (dimensione pasquale). Con il battesimo è significata e causata la nostra unione alla morte e resurrezione di Cristo; siamo resi conformi a Cristo. Con esso gli uomini sono inseriti nel mistero pasquale e ricevono lo spirito di figli adottivi, diventano i veri adoratori che il Padre cerca.</li><li>Il battesimo e la Chiesa (dimensione ecclesiale). Il battesimo pone l'intera vita del battezzato sotto il segno dell'intercessione della Chiesa. Esso indica il desiderio della Chiesa che il battezzato possa con libera decisione consentire alla fede, che lo Spirito di Dio ha suscitato nella Chiesa, e possa rinsaldare e approfondire questa fede nella sua vita.</li><li>Il battesimo e l'economia salvifica (dimensione sacramentale). Il battesimo indica la chiamata permanente del battezzato a essere testimone di questa fede, non solo nella parola ma anche nella pratica: nella ricerca unitaria dell'amore di Dio e del prossimo, nell'imitazione di Gesù e nella promozione della giustizia.
      </li><li>Il compimento del battesimo (dimensione escatologica). Tutti i cristiani sono chiamati così a manifestare con la loro vita e con la parola l’uomo nuovo di cui sono stati rivestiti nel battesimo, fino al compimento finale, che si raggiunge nella Pasqua eterna, quando il corpo verrà glorificato. Il battesimo dunque crea una tensione escatologica perché attraverso di esso si partecipa già in atto alla gloria di Cristo, che diventerà realtà con la morte terrena.</li></ul>
      <p>Quando, queste dimensioni del battesimo si vivono insieme, esso può essere indicato come inizio di una nuova vita dallo Spirito santo, e con il concetto biblico di una “rinascita”.</p>
    <h4>7.3. Il rito del Battesimo</h4>
    <p>Prendiamo in considerazione il “Rito del battesimo dei bambini?”. Esso presenta una struttura in quattro parti, che è descritta nelle premesse del rito (Rbb). Le quattro parti sono: riti di accoglienza, liturgia della parola, liturgia del sacramento, riti di conclusione. Il Rituale raccomanda anche che la celebrazione avvenga di Domenica, per rilevare il carattere pasquale del battesimo, nella chiesa parrocchiale e comunitariamente.</p>
    <p><b>Riti di accoglienza</b> all'ingresso della Chiesa: il presbitero o il diacono che battezza saluta l'assemblea, quindi dialoga con i genitori e i padrini rivolgendo loro le interrogazioni sul nome che danno al bambino, su che cosa chiedono per lui alla Chiesa, sulla loro volontà di assumere gli obblighi di educazione cristiana del bambino. Poi segue <i>il gesto della segnazione</i> sulla fronte dei candidati da parte del ministro, dei genitori e dei padrini. Questo segno indica l'appartenenza a Cristo e l'accoglienza dei bambini nella comunità della chiesa.
    </p>
    <p><b>Liturgia della Parola</b>: essa ha lo scopo di rafforzare la fede dei genitori e degli altri partecipanti, di approfondire la consapevolezza nei riguardi del battesimo e di invocare il frutto del sacramento. Questa parte è formata dalle <i>letture bibliche</i>, dall'<i>omelia</i> che sottolinea ciò che il battesimo rappresenta e gli impegni che ne derivano, dalla <i>preghiera</i> dei fedeli che si conclude con la litania dei santi, dall’<i>orazione di esorcismo</i> che chiede a Dio che i bambini siano liberati dal peccato e trasformati in tempio dello Spirito Santo e dall'<i>unzione con olio dei catecumeni</i> che significa il conferimento di forza ai candidati per la loro lotta contro il male.</p>
    <p><i>Liturgia del sacramento</i> che si svolge con i seguenti atti: la <i>benedizione dell'acqua</i>, o il rendimento di grazie sull'acqua già benedetta (solo nel tempo pasquale viene usata ancora quella solennemente benedetta nella veglia pasquale), la <i>triplice rinuncia</i> e la <i>triplice professione di fede</i>, la rinnovata espressione della volontà di battezzare i bambini nella fede della Chiesa, il <i>battesimo</i> seguito da un'acclamazione dei fedeli.
    </p>
    <p>Riti esplicativi: intendono manifestare la realtà accaduta e presente in chi ha ricevuto il battesimo. L’<i>unzione sul capo con il crisma</i> evidenzia che secondo la parola biblica di 1 Pt 2,9, il battezzato, quale membro del popolo di Dio, ha parte al sacerdozio regale di Cristo. <i>La consegna della veste bianca</i> indica la nuova dignità del cristiano, rivestito di Cristo. <i>La consegna della candela accesa</i> dal padre o dal padrino al cero pasquale, significa che i neobattezzati sono diventati figli della luce e, come tali devono camminare (cf. Ef 5,8) per andare incontro al Signore che viene, con la luce della fede. <i>Il rito dell'apertura delle orecchie e della bocca (effatà)</i> esprime l'abilitazione data dal battesimo ad ascoltare presto la parola di Dio e a professare la fede.</p>
    <p><i>Riti di conclusione</i> sono la recita del <i>Padre Nostro</i> e la <i>benedizione finale</i>. Il ministro introduce la preghiera indicando il cammino dell’iniziazione cristiana: il battesimo rende figli di Dio, la cresima dà la pienezza dello Spirito Santo, l'eucarestia conduce a perfezione la vita di fede. Il <i>Padre Nostro</i> è preghiera comunitaria che viene recitata da tutti anche a nome di coloro che sono stati battezzati e sono diventati figli di Dio acquistando il diritto di chiamarlo Padre. La benedizione si dirige in tre formule alla madre dei battezzati, al padre e poi a tutti i partecipanti alla liturgia battesimale.</p><p>L'assemblea viene così congedata mentre tutti sono stati richiamati a prendere maggiore consapevolezza del sacramento del battesimo, della dignità che esso conferisce, degli effetti che produce e sono esortati a vivere e ad operare in conformità a questo mistero.</p>
    <p>Per concludere si riafferma che il battesimo è il primo sacramento che costituisce la Chiesa, dà la vita nuova perché libera dal peccato originale e da ogni forma di peccato, perché rende partecipi della morte e della resurrezione di Cristo, fa iniziare il cammino verso la gloria escatologica, cioè la pienezza della vita. Solo dopo il battesimo nel vissuto della Chiesa si dà l'accesso all'eucarestia, cuore della vita della Chiesa e segno principe della comunione con Dio in Cristo.</p>
    <p>In ultimo è da ricordare come il battesimo apre ad un nuovo rapporto di comunione con tutta l'umanità salvata e non<a href="#c12_n8" epub:type="noteref">8</a></p>
    <h4>8. La Confermazione</h4>
    <p>È la seconda tappa sacramentale dell'iniziazione cristiana; il suo significato consiste nel dono dello Spirito Santo, promesso da Cristo e da Lui effuso sulla Chiesa nel giorno di Pentecoste.</p>
    <h4>8.1. Fondamenti biblici</h4>
    <p>Non è facile esplicitare la fondazione biblica della Confermazione perché il N.T. ci dice che il battesimo è momento fondamentale e totalizzante della rinascita e comunicazione dello Spirito Santo; l'evento della Pentecoste viene pure chiamato battesimo in Spirito Santo.</p>
    <p>Tuttavia la Tradizione e il magistero hanno richiamato l'attenzione su due passi che sono stati determinanti per la comprensione di questo sacramento. Sono At 8,14-17 e At 19,1-7. Difatti da entrambi i testi risulta che gli apostoli e solo loro comunicano lo Spirito Santo con la preghiera e l'imposizione delle mani. Questo gesto è destinato all’arricchimento della vita cristiana ed è già praticato al tempo degli apostoli nelle comunità descritte da Luca.</p>
    <p>In At 8,14-17, si può notare come la preghiera e l'imposizione delle mani da parte degli apostoli siano completamento del battesimo e in stretto rapporto con esso. Inoltre l'attenzione del racconto è senz'altro rivolta al legame dei nuovi cristiani samaritani con la Chiesa apostolica di Gerusalemme.</p>
    <p>Anche in At 19,1-7 il dono dello Spirito è comunicato con l’imposizione delle mani e si manifesta con il fatto che essi presero a parlare in lingue e a profetare, due segni propri della presenza già operante dell'era messianica e due modi per annunciare l'avvenimento salvifico di Gesù Cristo.</p>
    <p>Con i doni dello Spirito i battezzati possono camminare secondo lo Spirito e non saranno spinti a soddisfare i desideri della carne; si lasceranno guidare dallo Spirito, portando frutti di carità, gioia, pace... (cf. Gal 5,16-23). In particolare i doni che lo Spirito elargisce ai cristiani sono quelli della pietà e della preghiera, quelli con cui si può beneficiare gli altri ed edificare la Chiesa, come afferma S. Paolo (cf. 1 Cor 14,4-5), quali la forza di predicare e testimoniare Gesù Cristo, insegnare i misteri della salvezza, guarire le malattie... Lo Spirito non cessa mai di investirci dei suoi doni distribuendo a ciascuno come vuole e di beneficiarci rendendo vivo tra di noi Gesù Cristo<a href="#c12_n9" epub:type="noteref">9</a></p>
    <p>Si può affermare dal N.T. che lo Spirito Santo è donato in molti modi: prima del battesimo (cf. At 10,44-48) solo per condurre l’uomo a Cristo e alla Chiesa e per estendere la salvezza a tutti gli uomini; unitamente al battesimo; dopo il battesimo come in questi testi.</p>
    <p>Alcuni leggono il battesimo di Gesù come fondamento della Cresima, sulla scorta di alcuni Padri, identificando l’incarnazione di Cristo con il battesimo del cristiano, mentre la Cresima con il battesimo di Gesù.</p>
    <p>Altri collegano al termine Christòs il fondamento della Confermazione: l'unzione col crisma. L’unzione ci dice la partecipazione allo Spirito cui il cristiano è assimilato. Allora come fondazione biblica possiamo assumere tutta la vita di Gesù vissuta come “confermato” dal Padre fino alla resurrezione; e la Pentecoste come espansione di questa vita a tutti gli uomini.</p>
    <h4>8.2. Dati storici</h4>
    <p>La storia del rito della Confermazione non è molto chiara e netta. Nei primi secoli non si distingue il momento ed il rito con cui è conferito il dono dello Spirito Santo perché l’iniziazione cristiana è costituita da un gesto unitario celebrato e presieduto dal Vescovo.</p>
    <p>La separazione della Cresima dal Battesimo è iniziata quando il cristianesimo si è diffuso anche nelle campagne per cui il Vescovo, che praticava l’unzione, non poteva essere presente in tutte le celebrazioni di iniziazione cristiana.
      Nella Chiesa di Roma, sino al IX sec. il rito è quello della Tradizione Apostolica:</p>
      <ul>
      <li>dopo il catecumenato si ha il battesimo;</li>
      <li>il neofita viene unto dal presbitero;
      </li>
      <li>presentato al Vescovo che gli impone le mani, lo unge, lo segna e prega per lui.</li></ul>
      <p>Dal sec. VII-VIII in poi la Cresima viene rimandata a quando c'era la presenza del Vescovo e quindi è separata dal battesimo.</p>
      <p>Il Concilio Lateranense IV (1215) stabilisce a 7 anni l'età idonea per la Cresima; il Concilio di Trento a 12 anni. Infine, quando nel 1905 Pio X stabilisce come età per l'Eucarestia i 7 anni, la Cresima viene posticipata. </p>
    <p>ll Concilio Vaticano II nella Sacrosanctum Concilium 71 dice che il rito della Confermazione va riveduto per riacquistare il suo vero significato e la sua dignità che lo pone fra i sacramenti dell'iniziazione cristiana. Pertanto, nel 1971 vengono emanate delle disposizioni sul rito per la confermazione dei fanciulli, e nel 1972 sul rito per la confermazione degli adulti<a href="#c12_n10" epub:type="noteref">9</a>.</p>

    <h4>8.3. Sintesi teologica</h4>
    <p>Esaminiamo, quindi, la dimensione teologica, cristologica e pneumatologia della Cresima.</p>
    <p>Gli <b>aspetti storici</b> a riguardo, sono collegati alla storia della salvezza e ricollegano la confermazione al battesimo di Gesù presso il Giordano e alla Pentecoste.</p>
    <p>Nel primo episodio lo Spirito scende esi posa su Gesù manifestandolo come Figlio di Dio, Servo di <i>Javhè</i> ed Unto del Signore, abilitandolo per la sua missione; nel secondo episodio si ha la conclusione del primo in quanto l'effusione dello Spirito nella Chiesa comporta l'inizio della missione di evangelizzazione.</p>
    <p>Se ne ricava che quanto si è operato nella Chiesa a Pentecoste si compie per ogni battezzato nel sacramento della confermazione, in quanto essa rende visibile e personale nel battezzato il mistero di Pentecoste.</p>
    <p>Gli <b>aspetti ecclesiali</b> fanno riferimento alla nuova posizione che il cresimato acquista nella Chiesa ed alla corresponsabilità della sua missione. Infatti la testimonianza profetica non si compie in modo isolato e personale, ma inserita all'interno della comunità cristiana, dove lo Spirito abita in permanente pienezza. La Cresima, pertanto, fa comprendere che la vita battesimale si realizza nella Chiesa e per la Chiesa, insieme agli altri battezzati.</p>
    <p>Gli aspetti sacramentali: se il valore sacramentale della Cresima è ormai accettato, altrettanto non si può dire della sua istituzione ad opera di Gesù, dato che la Scrittura non dice nulla. La Teologia risponde che la confermazione va inserita nella volontà istitutiva di Cristo (promessa dello Spirito e rigenerazione in acqua e Spirito) e nella volontà interpretativa della Chiesa, che ha scelto un rito appropriato per il dono dello Spirito in quanto spetta a lei realizzare l'opera di Cristo.
    Dal rito emergono i tre dati caratteristici della Cresima:
    </p>
    <ul>
      <li>dono dello Spirito con chiaro riferimento all’evento di Pentecoste;</li>
      <li>particolare forza in vista della lotta spirituale e della testimonianza a Cristo;</li>
      <li>legame particolare con la Chiesa sotto forma di compimento, sigillo, conferma che ne determina la piena e definitiva appartenenza in modo attivo e responsabile.</li>
    </ul>
    <h4>8.4. Il rito della Confermazione</h4>
    <p>La celebrazione del sacramento sottolinea quanto abbiamo detto. Il vescovo, ministro originario del sacramento, benedice il crisma per tutta la diocesi nella Messa crismale del Giovedì santo. Al momento opportuno presiede, o di persona o per mezzo di un suo delegato, la liturgia del sacramento. Chiama i candidati, presentati dalla comunità cristiana e accompagnati dai loro padrini, a rinnovare gli impegni battesimali. Stende le mani e invoca l'effusione abbondante dello Spirito, continuando il gesto degli apostoli e mostrando il legame che unisce i cresimati alla Chiesa. Quindi pone la mano destra sul cresimando in segno di benedizione e di missione; lo unge sulla fronte con il crisma (olio profumato da cui deriva il nome di cresima), esprimendo la partecipazione alla consacrazione messianica di Gesù e il dono dello Spirito per la testimonianza evangelica; nello stesso tempo pronuncia la formula: "Ricevi il sigillo dello Spirito Santo che ti è dato in dono”, con la quale si indica il rafforzamento del battesimo e l'appartenenza irrevocabile a Cristo.</p>
    <p>Il rito dell’unzione crismale va ricollegato alle figure della storia della salvezza. In Israele i re e i sacerdoti erano consacrati con olio, per avere il sostegno dello Spirito nel loro servizio (cf. Es 30,22-23; 1 Sam 16,1-13); i profeti invece ricevevano in genere un’unzione solo interiore di Spirito Santo per diventare gli uomini della parola di Dio, i suoi portavoce (cf. 1 Sam 10,6-10; Is 61,1; Mi 3,8).</p>
    <p>Consacrato con l’unzione in modo unico è il misterioso personaggio preannunciato da Isaia, il Servo del Signore, il quale assomma in sé il compito regale di instaurare la giustizia e il diritto, il compito profetico di annunciare la parola di Dio alle genti, il compito sacerdotale di offrire la vita a vantaggio dei fratelli.</p>
    <p>Questa misteriosa figura si realizza perfettamente in Gesù (cf. Le 4,18): egli ha la pienezza dell’unzione e i cristiani partecipano alla sua abbondanza: <i>“È Dio stesso che ci conferma, insieme a voi, in Cristo e ci ha conferito l’unzione, ci ha impresso il sigillo e ci ha dato la caparra dello Spirito nei nostri cuori”</i> (2 Cor 1,21-22) e <i>"diffonde ovunque per mezzo nostro il profumo della sua conoscenza”</i> (2 Cor 2,14). Associato a Cristo, ogni credente è responsabile della testimonianza al vangelo secondo la vocazione e i doni ricevuti: nella comunità ecclesiale, nella famiglia, nella scuola, nella professione, nella società civile, nel servizio ai più bisognosi.</p>
    <h4>9. L' Eucarestia</h4>
    <p>L’Eucarestia o Cena del Signore conclude l’iter sacramentale dell’iniziazione cristiana; oggi ciò non è molto avvertito perché essa viene amministrata prima della Cresima. L'uso corrente di intenderla come “Prima Comunione”, insistendo cioè sul cibo eucaristico, le ha fatto perdere la visione comunitaria che, invece, è centrale per vedere l'eucarestia come l'atto cardine della vita della Chiesa; inoltre non fa percepire il Sacramento come momento d'incontro privilegiato del cristiano con i fratelli di fede nel giorno del Signore</p>
    <p>L'Eucarestia è, prima di tutto, un'azione liturgica, di ordine sacramentale, in cui si rende presente il sacrificio pasquale di Cristo e se ne diviene partecipi (memoriale).</p>
    <h4>9.1. Introduzione</h4>
    <p>Nel corso dei secoli alla celebrazione dell'eucarestia sono stati attribuiti vari nomi che rivelano la polivalenza del mistero.</p>
    <p><b>Frazione del pane</b>: nome di origine ebraica (cf. At 2,42) che richiama il gesto rituale compiuto dal capofamiglia che dava inizio alla cena fraterna; successivamente ha designato l'intero convito.</p>
    <p><b>Cena del signore</b>: nome propriamente cristiano (cf. 1 Cor 11,20) si riferisce alla presenza di Cristo Risorto fra i suoi, e non all'istituzione della Cena da parte di Cristo. Fatto proprio dalla Riforma protestante, questo termine è rientrato nel linguaggio liturgico cattolico con il Concilio Vaticano II.</p>
    <p><b>Sacrificio</b>: termine che con l'aggiunta dell'aggettivo “santo”, “eucaristico”, “divino” prevalse nel mondo cattolico soprattutto dopo la controversia protestante.</p>
    <p><b>Sinassi</b>: nome greco equivalente di adunanza, riunione liturgica, assemblea.</p>
    <p><b>Messa</b>: è il nome più insignificante e più esteriore anche se dal sec. Vè diventato il più comune. Indica il gesto con particolare riferimento alla <b>missio</b> o <b>dimissio</b>, ossia al “congedo” annunciato alla fine e alla missione a cui si è mandati.</p>
    <p><b>Eulogia</b>: in quanto preghiera di lode</p>
    <p><b>Eucarestia</b>: nome di origine greca che indica il rendimento di grazie’, compare nella prima tradizione cristiana e designa la preghiera eucaristica propria del rito; successivamente indicherà l'intera celebrazione; infine, i doni del pane e del vino sui quali è stata pronunciata la preghiera. Oggi noi intendiamo l'intera celebrazione.
Ma tra tutti questi termini prevale alla fine “eucarestia”<a href="#c12_n11" epub:type="noteref">11</a>.
</p>
    <h4>9.2. Fondamenti biblici</h4>
    <h4>9.2.1. I Racconti dell'Istituzione</h4>
    <p>La Scrittura, la tradizione e il magistero indicano nell'ultima cena unita alla passione di Gesù Cristo il suo momento istitutivo e significativo, perciò partiremo dai racconti dell'istituzione: Mt 26,26-29; Mc 14,22-25; Lc 22,19-20; 1 Cor 11,23-27 contenuti nel N.T. e dai testi che ne testimoniano la celebrazione, in particolare At 2,42.46; 20,7-11; 1 Cor 10,15-18. Lo studio di questi testi riveste un’importanza centrale nella teologia sacramentaria dato che il sacramento dell'eucarestia è l'espressione somma e più caratterizzante dell'evento salvifico sacramentale e del culto neotestamentario.</p>
    <p>Per comprendere bene il significato dell'istituzione dell'eucarestia occorre chiarire il contesto prossimo e remoto della cena del Signore. Questo è costituito dai legami con la tradizione ebraica. Ed interessa prima di tutto sapere se si trattò di una cena pasquale oppure di un pasto d'addio.</p>
    <p>Dai brani neotestamentari riguardanti l'ultima cena risultano due tradizioni:</p>
    <ul>
      <li>Quella sinottica, secondo cui l'ultima cena di Gesù è una celebrazione pasquale ebraica da collocare nella cena di Pasqua.</li>
      <li>Quella giovannea, secondo cui l'ultima cena di Gesù fu, invece, una cena d'addio e questa tesi è suffragata da vari indizi. Una cena nella quale Gesù si rivela e rivela la volontà del Padre, con carattere “ultimativo” o testamentario. La Bibbia conosce simili discorsi, quali “testamenti di addio” (cf. Giacobbe in Gen 49; Mosè in Dt 33,1-20; Paolo in At 20,17-33): prima di morire si rievoca il passato ricordando come Dio ha agito e come bisogna agire; infine si affida il testamento che consentirà di restare uniti, mantenendo l'identità. Il discorso di Gesù ha come quadro un pasto che assume nella circostanza un senso particolare. Tale sembra essere stata la cena di Gesù, alla quale fu poi riconosciuto un valore pasquale.
      </li></ul>
    <p>Ora poiché le due tradizioni sono totalmente divergenti, rimane il contesto storico-salvifico in cui è inquadrata l'ultima cena. Inoltre, tutto ciò che precede il banchetto, quello che lo accompagna e lo segue, nei racconti dei Sinottici, della 1 Corinti e del quarto vangelo, si ricollega in certo qual modo senz'altro ad una celebrazione pasquale ebraica. Sia tutte le parole dette e i gesti compiuti, sia il comando di tenere viva la sua memoria, sono veramente comprensibili solo entro la cornice della celebrazione pasquale ebraica. Quindi l'ultima cena di Gesù si è svolta in un’atmosfera pasquale, anche se non fosse avvenuta nella sera di Pasqua. Si è certi che il sacramento eucaristico fu istituito da Cristo nel periodo pasquale e che ad esso è debitore di un significato e di un riferimento non secondari, soprattutto nel suo rapporto con il pasto pasquale e gli altri pasti religiosi, col memoriale e con la profezia del sacrificio del servo di Dio.</p>
    <p>Oltre al rito della pasqua ebraica e dei pasti sacrali, possiamo vedere ora quali sono i <i>punti di contatto</i> tra la cena del Signore e la pasqua annuale ebraica per comprendere l'impostazione della cena di Gesù e il suo significato. Anzitutto nella pasqua ebraica era primario il tema del <b>memoriale</b>. Vi era difatti la narrazione dell'esodo unita a inni e benedizioni. Ma la cena era un racconto facente parte di una celebrazione formata anche da cibi rituali. Tutti i partecipanti ne prendevano parte perché inclusi nella liberazione dei padri. Quindi il memoriale è integrato e attuato da un <b>sacrificio di comunione</b>. La dimensione sacrificale è espressa soprattutto dall'agnello pasquale e dalla festa degli “azzimi”. Insieme al memoriale e all'aspetto sacrificale, un altro punto di contatto fondamentale è il <b>rito dell'alleanza</b>. Le parole di Gesù sul calice e il suo sacrificio sono rito di alleanza, che fanno riferimento a quella antica che veniva ricordata nella celebrazione pasquale (cf. Gen 24,1-11). Le narrazioni dell'istituzione eucaristica testimoniano che Gesù compie e sancisce la nuova alleanza, quella annunciata dai profeti (cf. Is 55,1- 5; Ger 31,31-34; Ez 36,22-28). La cena di Gesù è un rito di alleanza celebrato tra Lui ei suoi discepoli e anche con tutta la Chiesa. Un ultimo legame pure significativo è <b>l'azione di grazie</b> per il disegno di Dio e i suoi doni, caratteristica della liturgia pasquale e ripresa da Gesù. Allo stesso modo l'aspetto escatologico si può facilmente ritrovare nella · liturgia pasquale ebraica e nella cena del Signore<a href="#c12_n12" epub:type="noteref">12</a>.</p>
    <p>Sempre sul rapporto tra il contesto ebraico e l'ultima cena di Gesù è senz'altro necessario tener presente anche i momenti significativi del racconto della cena:</p>
    <ul>
      <li><b>Gesto profetico</b> col quale Gesù esprime e presenta ai discepoli l’evento salvifico della sua imminente passione, dandone un preciso significato: il suo Corpo è offerto in sacrificio per noi, per molti, in sostituzione e a vantaggio degli uomini; il suo Sangue è versato per sancire una nuova alleanza (cf. Is 42,1-9; 49,8). Gesù è il servo di Dio che dà se stesso fino alla morte e indica la sua autodonazione con un gesto ed un’azione profetica.
      </li>
      <li><b>Invito al pasto</b>: con esso Gesù invita gli Apostoli alla comunione intima con Lui attraverso gli alimenti del pane e del vino. Dà inizio così alla comunità conviviale dei cristiani<a href="#c12_n13" epub:type="noteref">13</a>
      </li>
      <li><b>Il comando di compiere il rito commemorativo</b> di quell'evento di salvezza, in attesa della venuta escatologica “Fate questo in memoria ... finché ...”. Il gesto del pane e del vino, esprime la volontà di Gesù che la sua gratitudine e offerta al Padre siano continuate e ripresentate nella forma di un gesto sensibile a cui siamo chiamati a prendere parte</li></ul>
    <h4>9.2.2. Altri Testi Neo testamentari</h4>
    <p>I testi neotestamentari che già riflettono teologicamente l'eucarestia, presuppongono molto chiaramente un fatto di trasformazione riguardo ai doni, ma non dicono “che cosa” è avvenuto ai doni stessi. Il loro interesse è piuttosto per quella comunione con Gesù Cristo, che è possibile proprio con la partecipazione a questi doni.</p>
    <p>Per <b>Paolo</b> questa comunione è determinata soteriologicamente e cristo logicamente: essa è comunione salvifica con il sangue di Cristo (cf. 1 Cor 10,16) e appartenenza al dominio del Signore divino (cf. 1 Cor 10,21), inoltre però essa è anche ecclesiologicamente determinata: la comunione all'unico pane opera l’unità di quel corpo di Cristo che è la Chiesa (cf. 1 Cor 10,14-22). In sintesi, Paolo conduce i Corinzi a scoprire nella celebrazione eucaristica la presenza sacrificale-conviviale del Cristo e il sacramento dell'unità della Chiesa.</p>
    <p>In 1 Cor 11,17-34 Paolo affronta il problema della divisione della comunità e ribadisce che questa divisione contraddice il significato della celebrazione eucaristica in quanto, una comunità divisa che celebra l'eucarestia, compie un atto contro la Chiesa e contro il corpo del Signore che è morto e risorto per fare un solo popolo.</p>
    <p>At 2,42-47 è certamente un testo eucaristico, perché la perseveranza della comunità <i>nella frazione del pane</i> è una delle note caratterizzanti la vita della Chiesa primitiva.</p>
    <p>At 20,7-11 descrive la cena di addio di Paolo prima di lasciare la comunità di Troade, sottolineando un elemento sostanziale del culto cristiano, cioè la “parola” o servizio del vangelo; Paolo a Troade rimane a parlare fino all'alba.</p>
    <p>Il vangelo di <b>Giovanni</b> fa derivare teologicamente i due principali sacramenti e con ciò anche la Chiesa stessa dal Crocifisso (cf. Gv 19,34). Esso non riporta il racconto dell'istituzione eucaristica, ma riferisce ampiamente i discorsi d'addio di Gesù. Anche la lavanda dei piedi è un modo giovanneo di presentare in termini d'amore e di servizio il mistero eucaristico, così come c'è un’allusione eucaristica nel miracolo di Cana (cf. Gv 2,1-10), nella parabola della vite e dei tralci (cf. Gv 15,1ss) e nel colpo di lancia. Ma Gv 6,53-58 è riconosciuto da tutti come il testo della promessa dell'eucarestia.</p>
    <p>Il discorso eucaristico viene introdotto dal miracolo della moltiplicazione dei pani, simbolo del banchetto eucaristico. Si tratta di una riflessione abbastanza avanzata sulla celebrazione liturgica dell'eucarestia nella Chiesa primitiva; ma è molto probabile che il discorso eucaristico strettamente inteso sia introdotto dalla parola interpretativa di Gesù sul pane: <i>“Il pane che io darò è la mia carne per la vita del mondo”</i> (Gv 6,51c). E più avanti si aggiunge la menzione del sangue insieme alla carne del Figlio dell'uomo (cf. Gv 6,53), carne e sangue che sono vero cibo e vera bevanda da mangiare e bere (cf. Gv 6,54-58).</p>
    <p>In conclusione osserviamo che, dai testi del N.T., la cena del Signore è presentata come un convito fraterno, sacrificale e pasquale, dove Cristo è presente come persona viva, gesto che va ripetuto per partecipare al suo sacrificio che suggella la Nuova Alleanza.</p>
    <p>Essa, inoltre, è un'istituzione che risale a Cristo stesso e che raccoglie regolarmente la comunità nella gioia e nell’amore fraterno attorno al Maestro risorto, presente spiritualmente nei segni del pane e del vino, in attesa della parusia.</p>
    <h4>9.3. Sintesi teologica</h4>
    <p>Per meglio riassumere, esaminiamo analiticamente i vari ambiti teologici.</p>
    <ol>
      <li><p><b>Eucarestia ed economia della salvezza</b>: più che il battesimo e la cresima, l'eucarestia deve essere collocata nel quadro della storia della salvezza perché si trova al vertice dell'intera storia sacra; essa, infatti, la rievoca e la anticipa poiché celebra il mistero di Cristo nella sua totalità, non un singolo aspetto come gli altri sacramenti. A motivo di ciò occupa il posto centrale nella liturgia: dell'anno liturgico (eucarestia pasquale), della settimana (eucarestia domenicale), di tutti i sacramenti che convergono verso  l'eucarestia (la loro celebrazione avviene di solito durante la messa) e da essa traggono la loro efficacia.</p>
      <p>La conferma di questa centralità dell'eucarestia scaturisce dai temi dei racconti dell'ultima cena precedentemente esaminati: Pasqua, Alleanza, Sacrificio, Convito.</p>
      <p>La Cena di Gesù è ritenuta la nuova Pasqua che, a differenza di quella ebraica che commemorava l'esodo dall'Egitto, evoca il passaggio di Cristo da questo mondo al Padre, producendo la salvezza dell’uomo.</p>
      <p>L'eucarestia è il rito della Nuova Alleanza che permette una comunione intima con Dio, perché sottolinea il rapporto unico di fedeltà e di amore sigillato da Dio con il suo popolo; esso, infranto da Israele, è ripristinato da Gesù mediante il suo sangue.</p>
      <p>Anche il tema biblico del Sacrificio nell'eucarestia trova il suo compimento perché Gesù Cristo offre se stesso per ricapitolare in sé il regime sacrificale di Israele e di tutta l’umanità.</p>
      <p>Coronamento di quanto detto è il carattere di Convito, proprio dell'Eucarestia per il fatto che rievoca i grandi banchetti biblici ed attualizza il banchetto messianico annunciato dai Profeti.</p></li>
    <li><b>Eucarestia, memoriale della Pasqua di Cristo</b>: il concetto di “memoriale" è all'origine del rinnovamento della teologia eucaristica perché ha permesso di sbloccare questioni spinose (presenza del sacrificio della Croce nella Messa, rapporto tra sacrificio e convito, ecc.) e di dare l'avvio al dialogo ecumenico. Il termine “memoriale" è cultuale e corrisponde all'ebraico <i>zikkaron</i> ed al greco <i>anamnesis</i>, significando non una realtà di cui ci si deve ricordare, ma il “mezzo” che rende possibile ed efficace il ricordo. Il “memoriale”, cioè, è un evento rituale che richiama un fatto passato e lo rende in certo modo presente per consentire a coloro che lo compiono di riviverne la forza e di inserirsi in esso. Pertanto, celebrando il memoriale della morte e resurrezione di Cristo, cioè della sua Pasqua, non solo rievochiamo l'evento di Cristo ma ci sentiamo coinvolti, partecipiamo a quel passaggio ed entriamo in quella nuova alleanza. L’Eucarestia, quindi, fa anamnesi di Gesù: “Fate questo in memoria di me", è “memoria” dall'inizio alla fine, non solo nella preghiera eucaristica, lo è anche nella liturgia della Parola.</li>
    <li><b>Eucarestia e sacrificio della croce</b>: la cena istituita da Cristo ha un carattere sacrificale perché Gesù, con il suo sacrificio ha abolito tutti i sacrifici anteriori, offrendo se stesso a Dio per gli uomini, allo scopo di ristabilire la piena comunione tra Dio e l'umanità. Ne segue che l'eucarestia è sì un sacrificio di lode, ma anche un vero sacrificio, perché commemora e ripresenta il sacrificio della croce compiuto una volta per tutte. Quindi è sacrificio in quanto dono che Dio fa di suo figlio e anche dono che Cristo fa di se stesso al Padre, a nome di tutta l'umanità, in particolare della Chiesa suo corpo mistico, anzi è sacrificio della Chiesa che si offre a Dio con Cristo. Nell'eucarestia il sacrificio di Cristo diventa nostro sacrificio. Egli ha istituito nella cena il memoriale del suo sacrificio perché la storia della salvezza continui e si diffonda; ecco perché nell'eucarestia i cristiani sono invitati a partecipare, con il loro sacrificio, a quello di Cristo. Ma il carattere sacrificale dell'eucarestia non deroga al valore della croce, non si sostituisce né si aggiunge. Il sacerdote non si sostituisce a Cristo; la croce non è dimenticata, ma commemorata e applicata per rendere possibile all'umanità di inserirsi in quell'atto redentore. Tra croce ed eucarestia vi è una duplice relazione: di identità, in quanto Cristo è vittima e sacerdote insieme; di relazione, in quanto l'eucarestia dipende in modo assoluto dalla croce.</li><li><b>Eucarestia come banchetto</b>: l'aspetto sacrificale dell'eucarestia non deve oscurare il suo aspetto conviviale perché tra i due aspetti c'è un rapporto intrinseco. L'eucarestia è inseparabilmente sacrificio conviviale o convito sacrificale. Infatti Cristo non si è accontentato di sacrificare il suo corpo e di versare il suo sangue: li ha presentati come cibo e bevanda, ordinando di “prendere e mangiare – prendere e bere”. Pertanto il sacrificio trova il suo compimento nella comunione e questa è partecipazione al sacrificio di Cristo. Ne segue che la comunione appartiene necessariamente alla struttura dell'eucarestia; perciò un'eucarestia senza comunione è inammissibile perché essa è un atto essenzialmente comunitario ed ecclesiale, non privato.</li><li><b>Eucarestia come presenza di Cristo</b>: è un tema fra i più scottanti della teologia contemporanea, non tanto per dire della presenza di Cristo nell'eucarestia, accettata senza contestazione, quanto sul modo mediante il quale si attua. Nell'eucarestia Gesù Cristo dona totalmente Se stesso, nella sua realtà umana e divina. L'eucarestia è l’autodonazione con cui Cristo si rende presente di persona. Si offre e si dona al Padre per sempre e continuamente per compiere la missione ricevuta e glorificare la Trinità. Allo stesso modo e insieme si offre e consegna alla Chiesa come suo Salvatore e Capo per salvarci costituendoci suo corpo. In questa totale donazione vi è la presenza reale e sostanziale di Colui che si dona: nell'eucarestia non vi può essere donazione senza la presenza stessa di Colui che si dona. Allora non sono donati solo pane e vino, ma essi stessi diventano Gesù Cristo stesso. La dottrina cattolica, affermata solennemente nel Concilio di Trento, ribadisce che sotto l’apparenza del pane e del vino è contenuto veramente, realmente, e sostanzialmente nostro Signore, vero Dio e vero uomo. Qui Egli è presente sacramentalmente con la sua sostanza. Il Concilio nota pure che le parole dell'istituzione riportate nel N.T. indicano in modo chiaro ed evidente l'autodonazione di Gesù che dava ai discepoli il suo corpo e il suo Sangue. La presenza eucaristica possiede dunque una effettiva realtà raffigurata e ripresentata dal segno. Il sacramento nell'eucarestia rende attuale la presenza di Cristo morto e risorto. Con la fede cogliamo il mistero del pane e del vino che diventano Corpo e Sangue di Gesù Cristo, ma tutto ciò si attua in modo realistico ed oggettivo. La celebrazione eucaristica pone anche un rapporto personale e spirituale tra Gesù Cristo e l'uomo. Siamo chiamati ad entrare in comunione con Cristo in quanto la sua azione salvifica è l’origine della santificazione di tutti gli uomini.</li><li><b>Eucarestia e Chiesa</b>:1’assemblea eucaristica esprime e realizza il mistero della Chiesa perché l'eucarestia rende visibile la Chiesa nella sua struttura fondamentale facendo meritare all'assemblea il titolo di Chiesa. Perché sia tale deve trovarsi in comunione di fede e di carità con le altre chiese e con la gerarchia; in caso contrario, l'assemblea non realizzerebbe il mistero della Chiesa. Questa comunità concreta è il soggetto della celebrazione: il sacerdote ne è il presidente e svolge un servizio. Ne segue che in ogni celebrazione Cristo raduna i suoi credenti dispersi e divisi, e mediante il suo corpo eucaristico li rende suo corpo mistico.</li><li>Eucarestia e Iniziazione cristiana: abbiamo detto che l'eucarestia conclude l’iniziazione cristiana, ora osserviamo in conclusione che essa rappresenta il momento culminante dell'iniziazione perché in essa si ha l'esperienza ecclesiale della salvezza. L'eucarestia apporta pienezza, fermento e dinamismo. Si ricava inoltre, da quanto abbiamo fin qui riflettuto, l’unitarietà del processo iniziatico, con la distinzione dei tre sacramenti:
      <ul class="none">
        <li>il Battesimo ci fa cogliere la natura degli uomini (figli di Dio in Cristo);
        </li>
        <li>la Cresima ci fa cogliere la diversità di ciascuno di noi (persona umana);</li><li>l'Eucarestia celebra la natura e la persona insieme. È qui che il corpo ecclesiale in cui si è introdotti per la rinascita nell'acqua e nello Spirito, vive il suo mistero di umanità nuova riconciliata. Qui ognuno scopre di essere chiamato ad una vita di comunione con i fratelli.</li></ul>
      </li></ol>

  </section>
<section>
  <aside id="c12_n7" epub:type="footnote">
    <p>7 Cf. H. SCHLIER, <i>Il battesimo di Gesù nei vangeli, in Riflessioni sul N.T.</i>, Brescia 1969, pp. 275-284.</p>
    </aside>
    <aside id="c12_n8" epub:type="footnote">
    <p>8 cf. AA. VV, <i>L'offerta della salvezza, Palermo</i>, 1986, p. 280.</p>
    </aside>
      <aside id="c12_n9" epub:type="footnote">
    <p>9 Cf. B. TESTA, <i>op. cit.</i>, pp. 117-118</p>
    </aside>
        <aside id="c12_n10" epub:type="footnote">
    <p>10 Riforma della confermazione con la costituzione apostolica <i>Divinae consortium naturae</i> (15.8.71), in AAS 63 (1971) pp. 657-664 e il rito liturgico corrispondente: R. KACZYNSKI (ed.) <i>Enchiridion Documentorum Instaurationis liturgicae I</i> (1963-1973), Torino 1976, pp. 814-820.</p>
    </aside>
       <aside id="c12_n11" epub:type="footnote">
    <p>9 Cf. B. TESTA, <i>op. cit.</i>, p.137.</p>
    </aside>
         <aside id="c12_n12" epub:type="footnote">
    <p>9 Cf. B. TESTA, <i>op. cit.</i>, pp.131-133.</p>
    </aside>
    <aside id="c12_n13" epub:type="footnote"><p>13 Cf. J. RATZINGER, <i>La festa della fede</i>, Milano 1984, pp.57-65</p>
    </aside>
  </section>
</body>
</html>
