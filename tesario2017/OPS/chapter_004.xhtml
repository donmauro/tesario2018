<?xml version="1.0" encoding="UTF-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <title>Libro</title>
    <meta charset="utf-8"/>
    <link href="css/stylesheet.css" rel="stylesheet" type="text/css"/>
</head>
<body>
  <section>
        <h1 class="center">4</h1>
  <h2 class="center">La vita intratrinitaria e l’economia trinitaria.</h2>
    <h5 class="center">Nel 3° Vol. il tema è affrontato in Teologia Trinitaria alle pp. 322-340; e nel CCC 249-267.</h5>


    <h4>2. LA VITA INTRATRINITARIA</h4>
    <h5>2.1. Il senso e i termini del discorso trinitario</h5>
    <p>Nella economia trinitaria si rivela e si dona la Trinità come è in sé; cioè, a partire dal fatto e da ciò che Dio è per l'uomo, abbiamo motivo di pensare che egli sia come si è rivelato all’uomo. Non abbiamo altra
strada di accesso al mistero di Dio che quella da lui stesso tracciata verso di noi; né possiamo fare appello a principi ulteriori che non siano scaturenti dalla stessa economia perché ciò equivarrebbe a relativizzare la rivelazione di Dio in nome di qualcos'altro al di sopra di essa. È allora legittimo e doveroso pensare che nella rivelazione Dio non ha offerto solo qualche nozione su di sé, ma ha impegnato autenticamente se stesso e che quindi la rivelazione è auto-rivelazione di Dio. Se così non fosse, cadremmo in un atteggiamento di tipo sabelliano che risolverebbe il tutto in un puro “rivestimento” (ora di Padre, ora di Figlio, ora di Spirito) solo in vista di una manifestazione verso l'uomo. Ma allora il Figlio non rivelerebbe il Padre né lo Spirito introdurrebbe alla comunione con Dio. Mentre è proprio alla contemplazione del volto di Dio che ci vuole condurre la rivelazione (quando vedrò il suo volto?) e a ciò aspira il cuore di ogni uomo: ma allora chi (le persone divine) e che cosa (l'essenza divina) è questo Dio che all'uomo si è rivelato?</p>
    <p>Così lo sguardo della teologia deve spingersi oltre per attingere, pur con i limiti invalicabili del linguaggio umano e della attuale condizione di viatores, al mistero di luce della santissima e beata Trinità.</p>
    <p>Già la categoria biblico-teologica di “missione” (del Figlio e dello Spirito) insinua un movimento che dal seno stesso di Dio è avviato e ivi ritorna. La missione dice infatti la diversità di colui che è inviato rispetto al destinatario; dice che l'origine dell'invio non coincide col luogo in cui essa avviene; dice ancora il movimento che, attraversando lo spessore del concreto realizzarsi, tende alla “missione compiuta” in senso escatologico. Se la Pasqua e la Pentecoste sono gli avvenimenti biblici in cui sommamente si può cogliere la sporgenza dell'avvenimento di Gesù come luogo della missione del Figlio e dello Spirito, non a caso allora da qui matura l’interpretazione della storia salvifica verso la sua origine e verso il compimento: l’una e a l’altro - in senso proprio - sono indisponibili all’uomo, sono radicati in Dio stesso e li hanno il loro senso originario e ricapitolativo. Perché l'evento di Gesù a culmine della storia della salvezza? Ebbene la risposta non è desumibile dalla pura esistenza di un uomo o dall'esistenza di una storia o dall'esistenza del mondo stesso. L'esistenza di Gesù, interpretata in termini di “missione” annunzia che il punto di avvio, di svolgimento e di compimento è in Dio stesso. Allora le missioni diventano il cammino che l'uomo percorre verso Dio perché è quello che Dio ha tracciato verso l'uomo.</p>
    <p>Ma allora l'evento di Gesù, vincolante per il nostro discorso su Dio, lo è anche per cogliere il “modo come Dio è in sé” dato che a noi egli si è rivelato proprio in Gesù. D'altra parte proprio la rivelazione del nome di Dio nel Nuovo Testamento può essere restituita alla sua radicalità, in continuazione e sviluppo dell'Antico Testamento, perché, nel nome che Gesù ci rivela, ormai possiamo invocare Dio col suo nome proprio sapendo che, mentre lo invochiamo, non solo proclamiamo quello che è per noi ma quello che egli è veramente in sé, Padre Figlio e Spirito santo. Poterlo invocare con lo stesso abbà comunicatoci dallo Spirito di Gesù risorto è il dono più vero e più splendido alla esistenza umana. In questa invocazione non c'è distanza che Dio non abbia coperto per la sua bontà accondiscendente: col dono della grazia siamo coinvolti nel vortice della stessa vita divina.</p>
    <p>Riteniamo conveniente raccogliere, in maniera organica, i dati magisteriali relativi alla vita intradivina (spesso intrecciati indissolubilmente con quelli relativi alla economia salvifica) che la teologia ha il compito perenne di interpretare. Va ribadito comunque che in essi va distinto - anche se non sempre è facile - il livello dogmatico della professione di fede da quello teologico delle categorie utilizzate. Organizziamo gli asserti nella duplice direzione del nome di Dio (Padre, Figlio e Spirito santo) e del dinamismo intratrinitario.</p>
    <p><i>Asserti sul nome di Dio: Padre, Figlio e Spirito Santo</i>. Il Padre è il principio della divinità in tutto il suo dinamismo (DS 490; 525; 3326); egli genera il Figlio e spira lo Spirito. Il Figlio è generato, non creato dal nulla, ma esiste in forza della comunicazione della intera essenza divina dalla “sostanza”, dalla essenza del Padre (DS 7; 526): il Padre gli comunica tutto tranne la paternità (DS 1301; 1986). Questo rapporto del Figlio col Padre dobbiamo intenderlo, secondo la Scrittura, come quello del Logos (parola, sapienza) con colui che attraverso questo Logos si esprime in sé e nella economica (DS 40; 55; 1113...). Lo Spirito procede dal Padre attraverso il Figlio (DS 1300ss; 1986) come comunicazione eterna della essenza divina quale atto del Padre e del Figlio. Per distinguerla dalla generazione viene qualificata “processione”, insinuando cautamente che si tratta di processione del reciproco amore del Padre e del Figlio e in questo senso sorge “dalla volontà” (DS 573; 3326; 3331).</p>
    <p>Asserti sul dinamismo intratrinitario. Padre, Figlio e Spirito si distinguono solo “relativamente” proprio per il fatto che sono in relazione (DS 58; 532; 570). Il rinvio alla relazionalità delle divine Persone avviene per non rendere incomprensibile il fatto che possano esserci in Dio tre persone ugualmente distinte, dato che ciascuna di esse è realmente identica all’unica essenza divina. L'unica essenza esiste posta in questa triplice relazionalità reale e in quanto è posta così. Padre Figlio e Spirito sono identici all’unica divinità e sono relativamente diversi l'uno dall'altro: «in Dio tutto è una sola realtà, dove non lo impedisca l'opposizione della relazione» (DS 1330). Queste relazioni sono identiche alle due “comunicazioni” mediante le quali il Padre comunica l'essenza divina al Figlio e attraverso il Figlio allo Spirito, e rispettivamente il Figlio e lo Spirito la ricevono in quanto comunicata. La dottrina della Chiesa parla pure di tre “ipostasi” (“sussistenze”) che vengono designate anche come “persone” (DS 73; 173; 176; 525ss; 800...). Senza che questo debba indurre a pensare che si tratti di tre diverse soggettività in sé compiute, sembra che piuttosto si insinua una triplice “relazione sussistente”, tre modi concreti relativi di esistenza dell’unico stesso Dio. Ma allora il termine ipostasi (e persona) va assunto in un primo senso comune di “relazione sussistente”, “essere verso” dell’uno verso l'altro, e quindi nel senso del concreto essere-verso delle singole persone reciprocamente.
    </p>
    <p>Ma questa triplice relazione sussistente realizza, attreverso la <i>perichóresis</i>, la presenza dell’uno nell'altro e la circolarità del rapporto che è il momento culminante della vita trinitaria come comunione infinita e unità ricca di questa comunione. Potremmo così distinguere una unità di principio dal Padre come sorgente unica della divinità, e una unità risolutiva della ricchezza personale che designa il vortice e la quiete della comunione nella inabitazione dell’uno nell’altro.</p>
    <h5>2.2. Il nome di Dio</h5>
    <p>Eppure per un istante, prima di ogni altro pensiero, val la pena di riattingere alla semplicità della invocazione trinitaria: «nel nome del Padre, del Figlio e dello Spirito Santo ». Dio è nel nome che Gesù ci ha rivelato: Padre, Figlio e Spirito Santo. Nome che non va mai nominato invano: gli si addice solo la proclamazione, la glorificazione, l’invocazione. Nome il cui senso può essere evocato solo nella piena sintonia con colui che lo ha mostrato nel suo volto, lo ha vissuto nella sua morte e nella sua risurrezione: qui Dio si lascia incontrare e qui l’uomo può essere avvolto dalla santa Trinità.</p>
    <p>Nome unico perché, con l'Antico Testamento, va professato che «uno solo è il Signore» da cui ogni cosa trae origine, senso e compimento: il cosmo, l’uomo, la storia. Niente può essere assolutizzato e su ogni cosa il nome afferma la sua signoria originaria e ultima. Nome unico ma non singolare; nome triadico che annunzia l’infinita vita interpersonale in Dio. Non è possibile pronunciare “Padre” senza che sia inteso parimenti il Figlio e lo Spirito. L'unico nome può essere proferito solo nella circolarità che va dal Padre al Figlio e allo Spirito determinando, in libertà, quel vortice in cui la vita divina avviene e si compie nell’Uno nell’Altro e nell’Altro ancora. E dove l'unicità del nome annunzia la quiete infinita, la sua scansione ternaia annunzia la vitalità e il dinamismo mai esauribili. Così Dio si annunzia non nell’essere solitario, né in una nobile solitudine, ma nella comunione unica della Trinità. «Quando nomino Dio, nomino il Padre, il Figlio e lo Spirito Santo. Non che presupponga una divinità diffusa: vorrebbe dire riportare la confusione dei falsi dèi; non che presupponga una divinità raccolta in uno solo: sarebbe renderla ben povera. Ora, io non voglio né giudaizzare a causa della monarchia divina, né ellenizzare a causa dell’abbondanza divina» così esclama san Gregorio Nazianzeno<a href="#c4_n167" epub:type="noteref">167</a>.</p>
    <p>Proclamato da Gesù, il nome trinitario di Dio risuona definitivamente attraverso la sua risurrezione nel cuore del mondo e della storia. C'è bisogno della immensità del cosmo, della profondità del cuore umano e della ricchezza della storia, con tutte le attese di cui essa si fa ricettacolo, per dire il nome di Dio, ma il nome è ancora più grande e niente può contenerlo; esso rinvia alla realtà fontale ed ultima: il Padre, il Figlio e lo Spirito Santo. Il nome non è un concetto, è termine di dialogo e di invocazione; il nome non è un’astrazione, è parola concreta che dispone al rapporto e alla comunione; il nome non è un principio, dice la realtà personale indicibile. Il nome di Dio fa essere ogni cosa e la sorpassa, dà senso a ogni pensiero e immensamente lo supera. «La Trinità: questo fatto non potrebbe venir dedotto da nessun principio, né spiegato da nessuna ragione sufficiente, perché non vi sono principi o ragioni anteriori alla Trinità» (V. Lossky, 42). Eppure, una volta rivelato, il nome di Dio diventa illuminante del senso della vita; non nel senso che è deducibile da qualcosa che lo precede ma nel senso che esso stesso si fa presentire nelle pieghe recondite della realtà del mondo e della vita.</p>
    <h5>2.3 Dio è in sé amore trinitario</h5>
    <p>
      «Ciò che era fin da principio [...] quello che abbiamo veduto e udito, noi lo annunziamo anche a voi [...] Dio è amore [...] egli ci ha fatto dono del suo Spirito. E noi stessi abbiamo veduto e attestiamo che il Padre ha mandato il suo figlio come salvatore del mondo» (1 Gv, passim). Così Giovanni, in un intreccio mirabile, contempla la vita intradivina narrando la storia trinitaria di Dio. Il tutto è filtrato dal volto crocifisso di Gesù che «ha dato la sua vita per noi» (3,16), Verbo della vita in cui si annunzia «la vita eterna che era presso il Padre e si è resa visibile a noi» (1,2-3). Così nel volto umano di Gesù si lascia intravedere la profondità misteriosa della vita intima di Dio. Certo non è facile il cammino che l'uomo deve percorrere superando lo spessore del linguaggio e della esperienza umana. Eppure il ricorso della rivelazione a termini quali “amore”, “Padre”, “Figlio”, “Spirito”, testimonia la possibilità di questo cammino che, attraverso l'enunziato”, si spinga verso “la realtà” (per dirla con Tommaso d'Aquino: l'enunziato punta verso la realtà, enuntiatum terminat ad rem).</p>
    <h5>Dio è il Padre</h5>
    <p>Mentre iniziamo a balbettare sul mistero fontale, ci rendiamo conto che il ricorso al linguaggio umano, pur consentitoci dalla Scrittura, comporta delle necessarie precauzioni che ne salvaguardino il suo retto uso. Certamente possiamo affermare e proclamare che Dio è veramente il Padre; ma, mentre facciamo ricorso a questo termine, qualcosa di sconvolgente irrompe nel linguaggio umano determinando la necessità di una sorta di ascesi all’interno della parola stessa. Il termine “padre” assume senso dall'esperienza umana della paternità che così vediamo implicitamente affermata nella ricchezza dei suoi valori positivi. Ma che significa “padre” quando - sulla scorta della rivelazione - ci riferiamo a Dio? Fermo restando che il suo senso ultimo va riscoperto nella direzione di ciò che Gesù ha proclamato e vissuto, la teologia, esplorando le possibilità del linguaggio umano, le assume (pur con precauzione) all’interno del linguaggio teologico.</p>
    <p>Tematica vasta e complessa questa, all'interno della quale ci limitiamo a riprendere solo ciò che, incipientemente, può avviare il nostro cammino. Facciamo riferimento soprattutto alle possibilità che vengano offerte dal discorso analogico e simbolico. Si tratta in verità di due procedimenti linguistici diversi, ma li assumeremo nella loro complementarietà.</p>
    <p>L’analogia (ci riferiamo piuttosto a quella cosidetta di “proporzionalità”) induce il discorso sulla paternità divina a partire dal rapporto tra il padre terreno e il figlio terreno in riferimento al quale si cerca di intendere il rapporto tra il Padre eterno e il Figlio eterno. Il ricorso ad essa rappresenta una necessità altrimenti si correrebbe il rischio di un uso “univoco” (i termini avrebbero lo stesso significato riferiti a Dio e all'uomo) o il rischio di un uso “equivoco” (non ci sarebbe alcuna rispondenza tra il discorso riferito a Dio e quello riferito all’uomo). L’uso analogico della paternità in Dio prende avvio dalla esperienza umana (o creaturale in genere); ne analizza i limiti e si caratterizza per il superamento del senso “umano” di essa. S. Tommaso, per esempio, avendo individuato nella similitudo (somiglianza) ciò che è comune a ogni generazione, coglie i limiti seguenti nella generazione della creatura: la componente carnale, la divisione della natura, l'eterogeneità del termine generato e il divenire che presiede a tutto il processo. Solo superando tali limiti ci possiamo incamminare verso la generazione divina che appunto sarà incorporale, immateriale, intellettuale ed eterna (ciò consentirà di cogliere anche il senso della generazione del Verbo). Resta comunque che, al di là di un uso quasi tranquillo della analogia, il procedimento “secondo analogia” (analogia significa “proporzione") è segnato da una certa paradossalità, data la insuperabile “sproporzione” tra Dio e la sua creatura.</p>
    <p>La strada del simbolismo assume il termine “padre” come simbolo che evoca in sé tutta una indicibile ricchezza di significati. Cosa intende l’uomo quando dice “padre"? Certamente non è facile tradurlo in espressioni adeguate od esaustive. Nell’uso simbolico prevale la connotazione anziché la semplice denotazione. A parte il possibile richiamo a singolari esperienze negative di una determinata paternità, sentiamo che quando facciamo appello al padre allora viene evocata qualcosa che, mentre non riusciamo a definirla, la intuiamo come fondamentale e costitutiva della vita: sia che ci riferiamo a colui che precede col suo pensiero gratuito di amore, sia che ci riferiamo a colui che è pronto a dare la sua vita, sia che ci riferiamo a colui che vive in maniera diuturna per la sua creatura nella preoccupazione o nel lavoro di ogni giorno, è certamente una costellazione di significati che solo il linguaggio poetico di una canzone o di una poesia ispirata può evocare. Nel simbolo del padre in qualche modo proiettiamo, in senso archetipico, tutto ciò da cui la vita meriterebbe di fiorire e in cui trovare la sua radice profonda. Il procedimento simbolico consente di raccogliere ciò che una paternità nella sua concretezza riesce a tradurre (un padre che dona la sua vita per i suoi figli), di fissarlo e quindi, in qualche modo, di ipostatizzarlo in tutto il suo splendore e in tutto il suo fascino.</p>
    <p>Ci troviamo dinanzi a due procedimenti diversi anche se non opposti e anzi complementari e che val la pena di identificare. Laddove il procedimento analogico, prendendo le mosse dal vissuto creaturale, se ne va lentamente astraendo, per puntare alla purezza della paternità divina la quale, liberata da ogni limite, può ormai essere affermata nella sua specificità; il procedimento simbolico resta legato, per così dire, all’esperienza di partenza la quale viene assunta come evocativa di qualcosa di più grande: ma non si tratta di accedere alla purezza di un concetto quanto di mantenere aperto il vissuto dell'esperienza che viene assunta come significante di un altro significante (appunto la paternità divina). Il discorso analogico si va caratterizzando per la sua denotazione (identificazione precisa di ciò che lo caratterizza); quello simbolico resta nella vaghezza del richiamo al vissuto di partenza e si esprime, attraverso e al di là di esso, sporgendo verso qualcosa che non è dicibile se non così, nella “vaghezza” e nella globalità del riferimento.</p>
    <p>Qui può prendere posto il dibattito, particolarmente vivo in questi ultimi decenni; sul tema del femminile a proposito della dottrina su Dio. Non intendiamo affrontare la questione nella sua ampiezza ma solo determinarne il senso nel nostro contesto.</p>
    <p>Se ci muoviamo nell'ambito del discorso analogico, quando noi diciamo “Padre” non intendiamo fare riferimento alla dimensione carnale o sessuale di Dio. Cosa, che per dirla con Tommaso, resta nei limiti della esperienza creaturale. In tal senso non si tratta di rivendicare un Dio maschile e/o femminile. Dicendo che Dio è Padre si intende che è, “generante”, cosa che avviene in lui in maniera diversa da come avviene nell’uomo. Una corretta dottrina in alcun modo poteva fare appello - coerentemente alle precisazioni fatte - alla maschilità di Dio più di quanto non potesse farlo alla sua femminilità. Purtroppo storicamente abbiamo assistito all’ambiguo insinuarsi di un atteggiamento “maschilista” - anche all'interno della Chiesa - facendo tacito appello (forse l'incoscio uso del maschile “padre”) a illegittime superiorità.</p>
    <p>Diverso è l’approccio se ci muoviamo nell'ambito del discorso simbolico. Se qui il riferimento è il concreto essere padre in tutte le sue modalità umane (assunte simbolicamente) allora non può essere trascurato, anzi va affermato espressamente il senso della generatività umana nella sua interezza di padre-madre. Bisogna rifarsi allo slancio di amore di un padre e di una madre che, toccati dalla misteriosa ed esaltante esperienza della paternità e maternità ritrovano se stessi proprio nel dono e nella dedizione piena di sé ai figli, per poter evocare, attraverso il simbolo paterno-materno, l'abisso insondabile dell'amore del Padre.</p>
    <p>Ma pur con le necessarie precisazioni e accorgimenti addotti, ci rendiamo conto che tutto questo non basta. Parlando di Dio sappiamo che «egli è colui del quale non può essere pensata cosa o realtà più grande». Bisogna portare il linguaggio al limite e lì in qualche modo infrangerlo. Ma questo “oltre” che la teologia invoca è sorretto dalla parola di Gesù: «Padre nelle tue mani affido il mio spirito». Il nome del Padre può essere proclamato solo in questo “abbandono” che va oltre la semplice parola, ma che ha senso perché il Padre è veramente per il Figlio.</p>
    <p>Ma allora chi è il Padre? È colui dal quale trae origine la vita divina con atto fontale di generatività. Dio è nella sua origine, non originata, Padre. Ma appunto dicendo Padre diciamo l'atto di amore col quale, dalla eternità e dalla pienezza della sua vita, genera il Figlio realizzando se stesso. Il Padre è Dio che dona se stesso ponendo il Figlio come destinatario di questo totale atto di amore.</p>
    <p>Il Padre è nel dare la sua vita al Figlio il quale, totalmente partecipe del dono del Padre, ne è l'immagine splendida senza ombra. Dio vive così il suo atto originario come paternità nel senso che, per quello stesso che egli è, non può non donarsi con gioia ed esultanza, non può non comunicare la sua ricchezza divina originaria e trovare la sua compiacenza nell’Altro col quale condivide la pienezza della sua vita divina. Non c'è alcuna distanza tra il Padre e il Figlio perché il Padre è questo puro fluire del dono di sé in cui, mentre possiede pienamente se stesso, ama ritrovarsi nell'altro che è il termine del suo essere Padre. Dio allora è Dio, in quanto originariamente Padre proteso verso il Figlio che è dono del suo amore, e nel quale egli diventa Padre non nel senso di un processo temporale, ma nel senso che così egli realizza se stesso come Dio che si dona totalmente per l'eternità. Affermare che Dio è il Padre significa proclamare che Dio è nella sua origine, nella prima attuazione di sé, donante-se-stesso, gratuità pura, gioia e compiacenza piena di questo autodonarsi. Egli esiste generando, donando e comunicando se stesso.</p>

    <h5>Dio è il Figlio</h5>
        <p>Anche qui ripercorriamo l'itinerario analogico e simbolico intorno al termine “figlio”, passaggio obbligato questo se vogliamo intravedere l'avvenimento della filiazione come si compie, nella sua perfezione, in Dio stesso.</p>
    <p>Sul versante della analogia dobbiamo distinguere l'evento intradivino da quello umano, anche se solo a partire da quest'ultimo il primo si rende accessibile.</p>
    <p>Nell'esperienza umana della paternità, il padre (e la madre) preesiste come uomo al suo figlio e comunica la sua somiglianza in una relazione che si va sviluppando progressivamente e che comunque resta costituita nella divisione dell“unica sostanza” (il padre e il figlio vivono la vita in maniera diversa); in Dio, il Padre esiste come Dio appunto generando, donando se stesso: ciò avviene connaturalmente al suo essere Dio e nella unicità di questa originaria autoespressione divina nella quale, mentre viene posto il Figlio come concretizzazione di questo dopo e accoglienza di esso, il Padre realizza appunto l'unico essere divino. Unica e identica è la “sostanza” divina, la vita che il Padre comunica; infatti il Padre è origine della divinità (e quindi è Padre) in quanto eternamente genera e quindi eternamente comunica il suo essere divino al Figlio. Non potremmo dire in nessun modo che egli è Padre se non riconoscessimo ad un tempo che egli costituisce questa originaria relazione col Figlio.</p>
    <p>Sul versante del linguaggio simbolico dobbiamo recuperare tutta la ricchezza dell’essere “figlio”. Che significa quando un padre o una madre esclamano “figlio mio”? E che significa per l'uomo questa esperienza originaria e insuperabile dell'essere figlio? Non è facile rispondere a questa domanda; ma certamente intuiamo che l'esperienza umana della filiazione, pur con i limiti delle singole vicende personali, è costitutiva dell'essere stesso. Sia che ci riferiamo alla scena di un bimbo che dorme abbandonato sulle braccia della madre o di un figlio che sa di essere sempre atteso quando ritorna nella sua casa, certamente la relazione della filiazione (accogliersi da un altro e riconoscere se stesso nell’accoglienza dell'altro) porta in sé ed evoca tutta la ricchezza vitale dell'essere pensato, atteso, accolto, compreso, amato. Tutto ciò non è marginale nella vita umana, anzi ne è in qualche modo la sostanza costitutiva.</p>
    <p>Ebbene, avviandoci verso la luce abbagliante dell'avvenimento intradivino della filiazione, possiamo affermare che Dio è il Figlio. Dio non è soltanto il fluire originario del dono di sé da parte del Padre ma è parimenti accoglienza pura di questo dono della vita divina e riconoscimento di sé a partire da tale dono: «Figlio mio sei tu, io oggi ti ho generato!». Il vero donare del Padre raggiunge la sua perfezione nel vero ricevere del Figlio. Ma non si tratta di una pura attività da una parte e di una pura passività dall'altra; perché se il Padre comunica la sua vita e il Figlio l’accoglie, parimenti il Figlio, per il fatto che egli è accoglienza, rende possibile, per così dire, il dono del Padre. Così il Figlio in quanto è colui nel quale il Padre esprime per sempre la sua paternità, può essere chiamato il Verbo del Padre, espressione piena di ciò che il Padre è e diviene nell'atto eterno della generazione. Il Padre non è senza questa espressione attraverso la quale egli realizza se stesso in quanto pone dinanzi a sé il frutto del suo amore. Ma il Figlio è consapevolezza piena e accondiscendenza totale a ciò che il Padre compie, come il raggio vive della luce mentre in esso la luce risplende. Il Figlio non è solo accoglienza della vita divina dal Padre ma anche risposta gioiosa e rispondenza piena al dono del Padre. Così il dinamismo intradivino si caratterizza nei due poli originari del Padre e del Figlio come intreccio personale di questo dare-riceveredare dove il dono di sé è “principiante” ed a sua volta è reso possibile dalla accoglienza di sé come "principiato”. Val la pena di rilevare però che non deve essere risolto il tutto in un “impersonale” dare e ricevere; va piuttosto affermato prioritariamente il polo “personale” dell’avvenimento intratrinitario.</p>
    <p>Non esiste in primo luogo il donare ma il Padre, Colui che genera, il Donatore; così non esiste tanto il ricevere quanto Colui che si accoglie dal Padre, il Figlio, il Verbo del Padre.</p>

    <h5>Dio è lo Spirito Santo</h5>
    <p>Se il discorso su Dio come Padre e Figlio consente l’identificazione delle due ipostasi divine proprio a partire dal nome stesso “Padre e Figlio”, non sembrerebbe altrettanto possibile l'identificazione della terza ipostasi dato che il nome “Spirito” sembra più riferirsi alla essenza divina (che è immateriale) anziché alla terza ipostasi.</p>
    <p>Abbiamo accennato alcune risposte che la tradizione teologica ha cercato di formulare in riferimento alla persona dello Spirito: o come vincolo di amore tra il Padre e il Figlio, o come condiletto del Padre e del Figlio o come inclinazione, analoga alla volontà, del Padre verso il Figlio e del Figlio verso il Padre. Sono tutti tentativi che più che dare “quiete” all’interrogativo teologico pongono dinanzi alla dirompente realtà di Dio, mai catturabile in uno schema umano. Proprio lo Spirito mette in crisi lo schema io-tu che, nonostante la ricchezza personalistica, non è in grado di sostenere l'evento trinitario. La difficoltà nella identificazione dello Spirito è salvaguardia che, nonostante i legittimi e doverosi tentativi di interpretazione, il discorso su Dio non è mai semplicemente inducibile dalla esperienza umana.</p>
    <p>Eppure, continuando a praticare la duplice possibilità analogica e simbolica, possiamo dire ancora qualcosa, ma a mo' di sentieri che poi si interrompono.</p>
    <p>«Il Padre (e il Figlio) spira lo Spirito». Non basta avere affermato il dono del Padre e l’accoglienza del Figlio; tutto questo si compie nell’“afflato dello Spirito”. Come un artista, quando è ispirato, non può non accondiscendere alla sua ispirazione e così realizza liberamente se stesso nella sua opera; così il Padre vive con ispirazione e trasporto il dono di sé e il Figlio entra in sintonia, in pieno afflato col Padre e così sono «nello Spirito». Ma se l'ispirazione originaria è nel Padre essa prende configurazione attraverso il Figlio che è l'opera ispirata del Padre. E come l'artista non è la sua opera e a sua volta l’uno e l'altra si reggono sulla ispirazione che muove l'artista alla realizzazione di se stesso nella sua opera; così il Padre non è il Figlio e il Figlio non è il Padre eppure la ispirazione che porta il Padre a esprimersi nel Figlio e il Figlio a ritrovarsi nel Padre (spirazione attiva) mentre fa trasparire il Padre al Figlio e viceversa, sigla la libertà e la sintonia nell'evento trinitario: il Padre e il Figlio sono nello Spirito.</p>
    <p>«Il Padre e il Figlio sono nello Spirito». Mentre da una parte va affermata la differenziazione personale di Dio (il Padre non è il Figlio supremo della loro reciproca distinzione) non avviene nella separazione ma nella unità inter-personale. Nello Spirito traspare l’unità che ha origine nel donare del Padre e che passa attraverso l'accoglienza del Figlio. Nello Spirito il Padre e il Figlio raggiungono la loro reciproca unità. Sia che chiamiamo “vincolo di amore” questo rapporto con Agostino, sia che lo chiamiamo “dono” con Tommaso, l'avvenimento dello Spirito procede dal Padre e dal Figlio nel senso che l'amore o il dono dell’uno all'altro nello Spirito raggiungono la loro perfezione. Ma se il Padre è nel Figlio e il Figlio è nel Padre, l’uno e l'altro sono nello Spirito. Se vogliamo spingerci verso la ulteriore configurazione personale dello Spirito, possiamo assumere come punto di avvio il tema della maternità. Infatti nel seno della madre viene vissuto in maniera singolare il rapporto padre-figlio. Attraverso il seno della madre la paternità può promuovere la vita e a sua volta il figlio può essere generato. Il seno della madre è il luogo dell'incontro e della comunione tra il padre e il figlio. Sembra proprio che esso sia per consentire la trasparenza della paternità e della filiazione.</p>
    <p>Pur con le modalità in cui tutto questo viene scandito nella esperienza umana, certamente il seno della madre è luogo privilegiato per potere cogliere sia la continuità del gesto paterno, sia l'intimità del rapporto, sia la continuità dalla generazione alla filiazione. A parte quanto abbiamo già premesso sull’uso analogico e simbolico, possiamo riprendere elementi che la tradizione ci offre in maniera sparsa. Intanto c'è l'uso del genere femminile nella lingua semitica e parimenti nei testi liturgici siriaci per designare lo Spirito Santo; c'è una singolare espressione nel simbolo Toletano II che parla della generazione del Figlio de Patris utero (dal seno del Padre) (DS 526) espressione certamente paradossale perché congiunge il riferimento al Padre e all'utero che è tipicamente femminile. C'è anche tutta una ricchezza di riferimenti patristici che consentono di parlare addirittura di una «maternità ipostatica» (P. Evdokimov). A quest'ultimo autore dobbiamo una delle riprese più articolate del tema femminile nel mistero di Dio: «il legame ontico del femminile con lo spirito è spiegato dalla somiglianza degli atti del Verbo e dello Spirito Santo, più precisamente dell'azione materna epicletica dello Spirito Santo in ogni forma di Incarnazione». Assumendo simbolicamente il seno materno possiamo ricongiungerci a tutto ciò che avviene tra il Padre e il Figlio e che si realizza nello Spirito. Qui l'amore può raggiungere la sua massima espressione: lo Spirito dell'amore congiunge il Padre al Figlio, lo Spirito che è Dono porta il reciproco donarsi del Padre e del Figlio alla sua piena espressione e come luogo della comunione lo Spirito può sempre più essere caratterizzato nella sua dimensione ipostatica a partire dal Padre e dal Figlio: procedendo da loro è il loro incontro, la loro stessa quiete di comunione e di amore.</p>
    <h4>3. PERICHORESI DIVINA ED ECONOMIA TRINITARIA</h4>
    <p>Non c'è conclusione nel cammino percorso; c'è soltanto lo stupore di fronte alla meraviglia dell'autodonazione di Dio. Resta incomprensibile l'intreccio tra la pericoresi divina (la vita intima in Dio) e l'economia salvifica; resta incomprensibile cioè il fatto che Dio abbia voluto vivere la sua vita intradivina nel diverso-da- sé: questo è il mistero di luce di fronte al quale restiamo senza parole. Attraverso Gesù Cristo, il mondo, l'uomo e la storia stanno a cuore a Dio come se stesso. Ormai il destino della economia salvifica coincide, per così dire, col destino stesso di Dio che nella sua imperscrutabile bontà in essa sta vivendo la sua perichoresi di amore.</p>
    <p>Ma se questo è vero, come è stata possibile l'assunzione della esperienza e del linguaggio umano per evocare il mistero stesso di Dio, così - e questo dovrebbe essere compito ulteriore della teologia - dovrebbe essere possibile, alla luce della realtà originaria di Dio, ricomprendere l'esperienza umana. Se Dio è in sé amore, se Dio è in sé comunione di persone, se Dio è dono e accoglienza gratuiti, se Dio è paternità, filiazione e spirazione di amore, allora ha un senso nuovo l'esistenza umana (il significato della persona, la sua relazionalità, il suo essere-con, il suo essere-in); ha un senso nuovo la storia dell'umanità ricondotta dai percorsi oscuri della dispersione alla convergenza, alla comunione di tutti i popoli; ha un senso nuovo il cosmo stesso che può assurgere a “teatro” nel quale Dio può prendere volto nel diverso-da-sé (secondo una qualche suggestione di H. Urs von Balthasar) e ivi condividere il destino della creazione portandolo fino allo splendore della sua gloria, anche se intanto la gloria di Dio vive, per amore della sua creatura, nell'esilio della croce e della passione dell'umanità. In verità la vita di Dio, la sua perichoresi di amore si è intrecciata irreversibilmente con la vita dell'uomo prorompendo continuamente in essa, anche se nella povertà dei gesti umani, delle piccole scelte, nei frammenti quotidiani. L’importante è sapere che nel Crocifisso Dio si va facendo carico di ogni pena dell'umanità e la va facendo maturare verso la risurrezione; l'importante è sapere che anche il più piccolo atto di amore o di speranza non va perduto, attraversato come è dal soffio vivificante dello Spirito che continua ad aleggiare nella creazione per far maturare il tempo del parto dei cieli nuovi e della terra nuova. L’importante è sapere che c’è come una reciproca inabitazione tra Dio e la sua creatura. Per un verso Dio, il Padre donando il suo figlio e il suo Spirito si è posto nel cuore dell'umanità assecondandone dall’interno il suo cammino; per altro verso - e forse ancora più profondamente - il mondo è posto in Dio, nell’intimo della sua stessa vita. Per dirla con la solita trasparenza e imperturbabilità che accompagna le pagine di Tommaso d’Aquino: «il Verbo che ha generato, in quanto che il Verbo generato rappresenta sufficientemente il Padre ed ogni creatura; così ama se stesso e ogni creatura attraverso lo Spirito Santo, in quanto lo Spirito Santo procede come amore della bontà prima secondo la quale il Padre ama se stesso ed ogni creatura»168.</p>
    <p>Anche se tutto questo ci apparirà soltanto alla fine nella ricapitolazione escatologica, e nonostante i fallimenti parziali del peccato, della infedeltà e della incomprensione umana; dobbiamo affermare che sulla vita del mondo, dell’uomo e della storia “incombe", per così dire, provvidenzialmente l'unico atto di conoscenza e di amore col quale il Padre in Gesù Cristo, donando il suo figlio e il suo Spirito ha inteso ritrovare se stesso nella sua creatura perché la sua creatura ritrovi se stessa in lui, nella casa del Padre. Cogito ergo sum, «penso quindi esisto», è diventano l'emblema della emancipazione moderna. È bene che l'uomo esulti per gli itinerari di conoscenza che ogni giorno gli si aprono dinanzi; ma tutto questo può diventare ancora più esaltante e rasserenante se inscritto e sostenuto dal cogitor et amor, ergo sum, «sono pensato e sono amato, quindi esisto». L’uomo viene da lontano, nascosto come è nella eternità di Dio e la sua meta resta la comunione intratrinitaria.</p>

    <h5>PER L'APPROFONDIMENTO</h5>
    <ul class="none">
      <li>
        BAGET-BOZZO G., <i>La Trinità</i>, Firenze 1980
      </li>
      <li>
        CIOLAN., <i>Teologia Trinitaria, storia, metodo, prospettive</i>, Bologna 2000
      </li>
      <li>
        CODA P., <i>Dio Uno e Trino, Rivelazione, esperienza e teologia del Dio dei cristiani</i>, Cinisello Balsamo 2001
      </li>
      <li>
        FORTEB., <i>Trinità come storia. Saggio sul Dio cristiano</i>, Alba 1985
      </li>
      <li>
        GANZALO LABO MENDEZ, <i>Dio uno e Trino, Manuale di base</i>, Milano
      </li>
      <li>
        JEREMIAS J., <i>Abbà</i>, Brescia 1968.
      </li>
      <li>
        KASPER W., <i>Il Dio di Gesù Cristo</i>, Brescia 1984
      </li>
      <li>
        KELLY N.D., <i>Il pensiero cristiano delle origini</i>, Bologna 1972
      </li>
      <li>
        MAGGIOLI L., <i>In quale Dio crediamo</i>, Assisi
      </li>
      <li>
        PRESTIGE G. L., <i>Dio nel pensiero dei Padri</i>, Bologna 1969
      </li>

    </ul>


    <hr/>
    <aside id="c4_n167" epub:type="footnote">
      <p>
        167 GREGORIO NAZIANZENO, <i>Discorso sulla Pasqua 44,4</i>, PG 36,328
      </p>
    </aside>
    <aside id="c4_n168" epub:type="footnote">
      <p>
        168 <i>STh I</i>, qq, 37,2, alla terza obiezione.
      </p>
    </aside>
  </section>


</body>
</html>
