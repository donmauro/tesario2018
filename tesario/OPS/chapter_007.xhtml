<?xml version="1.0" encoding="UTF-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <title>Libro</title>
    <meta charset="utf-8"/>
    <link href="css/stylesheet.css" rel="stylesheet" type="text/css"/>
</head>
<body>
  <section>
  <h1 class="center">7</h1>
  <h2 class="center">La Grazia e il peccato originale.</h2>
  <h5 class="center">Nel 2 Vol. il tema è affrontato in particolare nell’ambito della Antropologia teologica alle pp.100-110 (95-105 vol. edizione precedente)</h5>
  <h4>2. La questione del “peccato originale” e della “Grazia"</h4>
  <h4>2.1.2. La grazia nel Nuovo Testamento</h4>
  <p>
    I trattati teologici De peccato originali e De Gratia che in passato costituivano i due fondamentali temi della prima antropologia teologica, oggi trovano il loro connaturale contesto teologico nell'ambito della teologia fondamentale, della sacramentaria e della teologia morale. Il peccato e la grazia costituiscono rispettivamente l'antitesi e la tesi del progetto-uomo “immagine" e "somiglianza” di Dio.
  </p>
  <p>
    Non il peccato sta al centro del progetto di Dio, ma la grazia.
  </p>
  <p>
    Il disegno originale sull'uomo, che continua ad essere tale anche dopo il peccato, è la piena conformazione dell'uomo a Gesù. Questa chiamata si realizza in pienezza nella consumazione escatologica, ma si compie già nel presente, nella misura in cui l'uomo - per mezzo della fede in Cristo - riceve lo Spirito e riconosce di essere figlio di Dio Padre. Si tratta ora di dare contenuto a questa “grazia” (essere figlio del Padre) e riflettere sulla modalità in cui essa si realizza.
  </p>
  <p>
    L'amore di Cristo, infatti, chiede di essere accolto "liberamente" dall'uomo. L'incontro con Cristo deve essere personale e deve essere una libera scelta di seguire il Signore. Questo incontro è reso possibile ad ogni uomo, anche al di fuori della Chiesa, in una forma che noi non conosciamo (cf. GS 22) <a href="#c7_n14" epub:type="noteref">14</a>
  </p>
  <p><b>La grazia, il dono gratuito per tutti gli uomini</b></p>
  <p>
      I testi biblici tradizionalmente citati a fondamento della dottrina sul peccato originale sono: Gen 1-3 e Rm 5,12-21. Nel primo, l'agiografo veterotestamentario giunge alla conclusione che responsabile della miseria umana è l'uomo stesso, a causa del suo peccato che sin dall'inizio contrasta misteriosamente l'invincibile misericordia divina. Tuttavia non tutti gli elementi del racconto sono oggetto dell'intenzione didattica e pedagogica dell'autore (redattore). Per esempio non lo sono l'idea che causa esclusiva della rovina umana sia il peccato, e che il primo peccatore, Adamo, sia l'unico padre di tutti gli uomini. E soprattutto non lo è l'idea che gli uomini siano peccatori nella loro radice più profonda. Nel secondo testo biblico fondamentale, l'affermazione della responsabilità di Adamo nella rovina dell'umanità (“in Adamo tutti hanno peccato”) serve all'autore (Paolo) da sponda ideale per sostenere l'idea che la salvezza sia possibile non tramite l'osservanza della Legge ma per via dell'obbedienza a Cristo.
  </p>
  <p>
      Il problema che emerge è se, nelle intenzioni degli autori del testo e nell'ambiente vitale in cui il testo stesso venne scritto, si pensava davvero ad un peccato originale (alcuni teologi, come Karl Rahner, usano l'espressione peccato originale originante' per distinguerlo dal peccato originale originato che ogni uomo porterebbe in sé). Più che un peccato originale, il testo biblico sembra raccontare il peccato originante nelle forme storiche e sociali di peccabilità d'Israele, cioè l'idolatria. Il serpente, infatti, non è il diavolo - quella sarà un'interpretazione tardiva - ma rappresenta il culto cananeo della fertilità verso cui il popolo d'Israele è sempre stato attratto.
  </p>
  <p>
      L'apostolo Paolo, nei suoi scritti e in particolare nel quinto capitolo della Lettera ai Romani, ha presente il racconto della Genesi e ne sottolinea l'aspetto della solidarietà (nel male) che tutti gli esseri umani sperimentano. Categoria teologica, quella della solidarietà, che permette a Paolo di riformulare positivamente l'annuncio evangelico: Gesù Cristo, l'uomo nuovo o secondo Adamo, centro della storia, vincitore del male e del peccato, dona la stessa vittoria a chi è solidale con lui.
  </p>
  <p>
      In tutta la Parola di Dio non è mai menzionata l'esistenza del "peccato originale”, ognuno è responsabile delle proprie azioni (cf. Rm 2,6-11; 3,1ss). In Rm 3,19-26 è affermato che ogni uomo è peccatore e privo della gloria di Dio, e che solo per la fede nel sacrificio di Gesù in croce si può essere salvati. Ogni uomo, dunque, ha peccato non a motivo di Adamo sic et simpliciter, ma a causa, anzitutto, dell'ereditata natura umana corrotta e perciò bisognosa di perdono e di giustificazione: “Dio, infatti, ha tanto amato il mondo, che ha dato il suo unigenito Figlio, affinché chiunque crede in lui non perisca, ma abbia la vita eterna" (Gv 3,16).
  </p>
  <p>
      Se ci poniamo la domanda: “Cosa è la Grazia?”, difficile risulta la formulazione di una risposta. E ciò perché la Grazia non è una cosa, un oggetto. Sarebbe più esatto chiederci “Chi è la Grazia?”. Di fatto, la Grazia più grande, l'unica che può chiamarsi propriamente Grazia è Gesù, il Cristo, il Figlio di Dio Padre. Anche quando nell'Antico Testamento, si parla della benevolenza di Dio, dell'amore di Dio, dei favori di Dio, delle grazie di Dio.
  </p>
  <p>
      Di fatti tutto culminerà nell'incarnazione del Figlio, quando Dio parlerà la nostra stessa lingua, prenderà un corpo di carne come il nostro e si farà da noi incontrare, toccare; abiterà con noi, condividerà tutto con noi. Questa è la Grazia: quella di averci donato Gesù. La Grazia essendo dunque un dono del Signore è al medesimo tempo la Grazia dello Spirito Santo, poiché lo Spirito è il dono per eccellenza di Dio. È Dio che si dona. E se nell’AT la Grazia è espressa con i termini di Hesed, Raham, Hen, tradotti nella versione dei LXX con Charis ed Eleos, nel nuovo testamento, non tanto nei Vangeli, quanto nell'epistolario paolino, gli stessi termini Charis e Agape, riferiti alla persona di Cristo, fanno emergere la gratuità e l'amore sconfinato di Dio. La Grazia, difatti, è Cristo morto e risorto ed in virtù di Cristo, dice Paolo nella lettera ai Romani, “non viviamo più sotto la legge, ma sotto la grazia” (cf. Rm 6,14). S. Paolo contrappone il termine “Grazia” alla “Legge”, in polemica soprattutto con la dottrina ebraica della giustificazione secondo la quale l'uomo si salvava soltanto per mezzo della legge, cioè dell'obbedienza alla legge. L'apostolo delle genti difende fermamente il valore salvifico del sacrificio di Cristo, senza il quale vana sarebbe la sua morte, come anche la sua risurrezione. Paolo sa bene che senza la Grazia di Cristo l'uomo non è neanche in grado di osservare la legge.
  </p>
  <h4>2.1. La nozione di grazia nella Bibbia</h4>
  <p>
      Come per le altre categorie teologiche, non si tratta di trovare nella Bibbia lo stesso contenuto del termine “grazia” che è stato affermato successivamente dalla teologia cattolica, ma cogliere il fondamento biblico, che giustifica lo sviluppo successivo. Tutta la Bibbia parla di “grazia”, cioè dell'amore misericordioso di Dio per l'uomo. Ci soffermeremo sui termini che hanno una relazione con l'idea di grazia.
  </p>
  <h4>
      2.1.1. La terminologia della grazia nell'Antico Testamento
  </h4>
  <p>
      Di per sé, nell’AT non c'è il termine “grazia”, come lo intendiamo noi. Troviamo questi termini: hanan (hen); hesed; emet.
  </p>
  <p>In ebraico, abbiamo il verbo hanan e il sostantivo hen: essi stanno a significare “l'impegno per un altro” o “l'impietosirsi per l'altro”. Il termine non è usato solo per l'ambito religioso, ma anche in ambito profano. Nel contesto religioso, il verbo intende esprimere la condizione di bisogno dell'uomo, da un lato, e l'aiuto di Dio dall'altro. In altri casi il verbo indica i benefici divini, concessi da Dio al popolo. Un esempio: «Quando ti invoco, rispondimi, Dio, mia giustizia: dalle angosce mi hai liberato; “pietà di me”, ascolta la mia preghiera» (Sal 4,2).</p>
  <p>
      L'aggettivo “grazioso/misericordioso” (derivato dal verbo hanan) indica la risposta che Dio dà alle richieste e alle preghiere dell'uomo (soprattutto nei Salmi): "Dio misericordioso e clemente”. È la grazia come azione misericordiosa: Jahvè è il Dio misericordioso.
  </p>
  <p>
      Il sostantivo hen (grazia) proviene da un uso profano: nella Bibbia è il trovar grazia dell'uomo presso Dio, o presso il potente, il superiore.
  </p>
  <p>
      Più frequente è hesed, che significa bontà, amicizia, amore. Vi è un significato anche profano.
  </p>
  <p>- Essa indica il comportamento di Dio in favore degli uomini, come conseguenza dell'alleanza e del rispetto dell'alleanza. Dio è misericordioso nei confronti del popolo che si mantiene fedele ed osserva l'alleanza: Non ti prostrerai davanti a quelle cose e non le servirai. Perché io il Signore tuo Dio sono un Dio geloso, che punisce la colpa dei padri nei figli fino alla terza e alla quarta generazione per quanti mi odiano, ma «usa misericordia» fino a mille generazioni verso coloro che mi amano e osservano i miei comandamenti (Dt 5, 10).</p>
  <p>
      - Ma questa misericordia va anche oltre l'osservanza del patto. L'hesed diventa un attributo di Dio, che si manifesta nella creazione. Ad esempio, l'Inno alla Provvidenza: Egli ama il diritto e la giustizia, della sua «grazia» è piena la terra (Sal 33, 5). Vedi anche Sal 136, inno all'amore che si manifesta nella creazione.
  </p>
  <p>
      - La misericordia di Dio si manifesta anche nella liberazione e nella cura per Israele. In Geremia ed Osea, l’hesed manifesta e realizza l'amore sponsale che lega Dio e il suo popolo.
  </p>
  <p>
      Nei salmi hesed si trova spesso associata a emet, che significa piuttosto “fedeltà”. Si tratta di una formula fissa, entrata nella liturgia ebraica: l'amore di Dio è «misericordioso e fedele». Vedi ad esempio, il testo di Gen 24, 27:E[il servo] disse: sia benedetto il Signore, Dio del mio padrone Abramo, che non ha cessato di usare «benevolenza e fedeltà» verso il mio padrone”. Oppure, Sal 40,12: Non rifiutarmi, Signore, la tua misericordia, «la tua fedeltà e la tua grazia» mi proteggano sempre.
  </p>
  <p>
      I LXX traducono hesed con eleos (misericordia) e hen con karis (grazia) ed il verbo hanan con elein. Va detto che il termine hesed è quello più vicino al concetto cristiano di grazia, perché mette meglio in evidenza la dimensione della “gratuità” dell'azione di Dio, mentre il concetto greco di karis ha a che fare con il contraccambio.
  </p>
  <p>
      Nel libro della Sapienza si associano le idee di grazia (karis) e misericordia (eleos) e si prepara il terreno al concetto di grazia del NT: Quanti confidano in lui comprenderanno la verità; coloro che gli sono fedeli vivranno presso di lui nell'amore, perché «grazia e misericordia» sono riservate ai suoi eletti (Sap 3, 9).
  </p>
  <p>
    <i>Conclusione</i>
  </p>
  <p>
      Molti sono i termini che esprimono la grazia di Dio, cioè il modo di agire di Dio a favore e nell'amicizia dell'uomo. Nell'AT, la grazia è dovuta ad un'azione divina, che ha sempre l'iniziativa e la precedenza sull'uomo. La grazia è anche conseguenza dell'azione buona dell'uomo, fedele all'alleanza, che risponde a Dio, ma questo è il secondo aspetto: una dimensione ulteriore. Il primo e più importante è la precedenza di Dio sull'uomo.
  </p>
  <p>
      La grazia dell'AT, quindi, conserva sostanzialmente queste due dimensioni:
  </p>
  <p>
      - viene “precedentemente” da Dio (priorità di Dio sull'uomo);
  </p>
  <p>
      - riguarda l'uomo (è a favore dell'uomo).
  </p>
  <h4>2.1.2. La grazia nel Nuovo Testamento</h4>
  <p>
    Nel NT il termine usato per esprimere il concetto di grazia è karis. Si tratta di vedere che cosa significa nel NT. “Grazia” – anche nell'uso comune – indica il contrario di ciò che è dovuto, cioè la benevolenza ed il favore che si danno gratuitamente. A partire anche da questo uso, “grazia” è stato accolto nel NT ed usato soprattutto da S. Paolo<a href="#c7_n15" epub:type="noteref">15</a>. Per Paolo <i>karis</i> è la struttura dell'evento salvifico di Gesù Cristo.
  </p>
  <h4>2.1.2.1. La grazia in Paolo</h4>
  <p>
    Paolo introduce definitivamente nel vocabolario cristiano Karis, che indica, innanzi tutto la “struttura formale” della salvezza di Cristo: è l'assoluta gratuità della salvezza di Cristo, che rende tale salvezza come qualcosa di non dovuto, ma che è sempre e assolutamente dono. Dono, quindi, non dovuto, gratuito!
  </p>
  <p>
    a) Aspetti “formali” o meglio “strutturali” di questa grazia
  </p>
  <p>
    - La grazia è un qualcosa di <b>sovrabbondante</b> rispetto al peccato e dono di “un solo uomo”, Gesù Cristo (cristologica): <i>Ma il «dono di grazia» non è come la caduta: se infatti per la caduta di uno solo morirono tutti, molto di più la «grazia di Dio» (karis] e il dono [dorean] in grazia [cariti] di un solo uomo, Gesù Cristo, si sono riversati in abbondanza su tutti gli uomini</i> (Rm 5,15.17).
  </p>
  <p>
    - la grazia viene all'uomo in virtù della redenzione operata <b>da Cristo</b>: <i>E non c'è distinzione: tutti hanno peccato e sono privi della gloria di Dio, ma sono giustificati «gratuitamente» (dorean) per la sua «grazia» (karis), in virtù della redenzione realizzata da Cristo Gesù</i> (Rm 3, 24).
  </p>
  <p>
    - l'elezione divina è un qualcosa di <b>assolutamente gratuito</b>, non dovuto, dono d'amore, grazia: <i>Così anche al presente c'è un resto, conforme a un'elezione «per grazia». E se lo è «per grazia» (karis), non lo è per le opere; altrimenti «la grazia» non sarebbe più «grazia»</i> (Rm 11, 6).
  </p>
  <p>
    Questi aspetti ci portano a dire che i <b>tratti formali della grazia</b> sono prevalentemente due:
  </p>
    <ul class="none">
      <li>- la grazia ha a che fare con Cristo (grazia “di” Cristo);</li>
      <li>- è dono gratuito, da parte di Dio, nei confronti dell'uomo (grazia “gratuita””) e non dipende dalle opere dell'uomo.</li>
    </ul>
    <p>
      b) “Contenuto” relativamente alla grazia
    </p>
    <p>
      - La grazia ha a che fare con una nuova relazione con Dio, cioè la <b>riconciliazione con Dio per mezzo di Cristo</b>: <i>E poiché siamo suoi collaboratori, vi esortiamo a non accogliere invano «la grazia di Dio». Egli dice infatti: Al momento favorevole ti ho esaudito e nel giorno della salvezza ti ho soccorso. Ecco ora il momento favorevole, ecco ora il giorno della salvezza!</i> (2 Cor 6,1-2).
    </p>
    <p>
      - Essere nella grazia significa essere nella <b>nuova condizione del cristiano</b>, in cui si trova l'uomo incorporato in Cristo: la vita del cristiano è caratterizzata ormai dalla libertà di fronte alla Legge. Ora, infatti, non siamo più sotto la Legge, ma sotto la grazia, che in Cristo viene offerta ad ogni uomo (Rm 6, 14; Gal 1, 6; 5, 4).
    </p>
    <p>
      - La grazia è intesa anche come <b>Gesù stesso</b>: è Cristo la grazia. Così si può tradurre il ricorrere spesso della formula “la grazia di Cristo”: la grazia che Cristo è venuto a portare, ma anche la grazia che è Cristo stesso. È il doppio significato del genitivo <i>“gratia Christi”</i>: genitivo oggettivo e soggettivo.
    </p>
    <p>
      - La grazia indica anche la <b>“potenza di Dio”, comunicata all'uomo</b>. Essa viene usata “estensivamente” per indicare la forza del cristiano, che non proviene dalla debolezza umana, ma è donata da Dio. È la forza usata per affrontare le missioni che Dio rivolge ai credenti: apostoli, missionari<a href="#c7_n16" epub:type="noteref">16</a>.
    </p>
    <p>
      - Nella prospettiva della lettera agli Efesini, il contenuto della grazia <b>è l'incorporazione a Cristo risorto</b>, cioè il disegno di ricapitolare in Cristo. È la resurrezione di Cristo che manifesta la ricchezza traboccante di Dio.
    </p>
    <p>
      - Nelle lettere pastorali, <b>Cristo stesso personifica la grazia</b>: <i>È apparsa infatti «la grazia di Dio», apportatrice di salvezza per tutti gli uomini, che ci insegna a rinnegare l'empietà e i desideri mondani e a vivere con sobrietà, giustizia e pietà in questo mondo, nell'attesa della beata speranza e della manifestazione della gloria del nostro grande Dio e salvatore Gesù Cristo; il quale ha dato se stesso per noi, per riscattarci da ogni iniquità e formarsi un popolo puro che gli appartenga, zelante nelle opere buone</i> (Tt 2, 11).
    </p>
    <p>
      Così anche la lettera agli ebrei c'è una forte connotazione cristologica della grazia: Accostiamoci dunque con piena fiducia al «trono della grazia», per ricevere misericordia e trovare grazia ed essere aiutati al momento opportuno (Eb 4, 16).
    </p>
    <h4>2.1.2.2. Gli altri scritti del Nuovo Testamento</h4>
    <p>
      Pietro identifica la grazia con la salvezza di Cristo: Su questa salvezza indagarono e scrutarono i profeti che profetizzarono sulla «grazia» a voi destinata cercando di indagare a quale momento o quali circostanze accennasse lo Spirito di Cristo che era in loro, quando prediceva le sofferenze destinate a Cristo e le glorie che dovevano seguirle. E fu loro rivelato che non per se stessi, ma per voi, erano ministri di quelle cose che ora vi sono state annunziate da coloro che vi hanno predicato il vangelo nello Spirito Santo mandato dal cielo; cose nelle quali gli angeli desiderano fissare lo sguardo (1Pt 1, 10). La grazia è Gesù stesso, in quanto salvatore dell'uomo.
    </p>
    <p>
      Il termine “grazia” compare anche in Gv, anche se con meno pregnanza di Paolo, e compare con una forte connotazione cristologica (Logos incarnato). Un testo particolarmente gravido è il prologo. Qui, il Logos incarnato è “pieno di grazia e di verità” (Gv 1, 14). Dal Logos abbiamo ricevuto “grazia su grazia” (probabilmente, <i>hesed</i> ed <i>emet</i> dell’AT in Gv 1, 16). La “grazia e la verità” vennero per mezzo di Cristo (Gv 1, 17), come la Legge venne per mezzo di Mosè. Ciò significa che l'economia della Legge viene superata dall'evento Gesù Cristo.
    </p>
    <h4><i>Conclusioni su grazia nel NT</i></h4>
    <p>
      La parola “grazia” (<i>karis</i>) designa <i>l'evento salvifico di Gesù Cristo</i>, cogliendo di volta in volta alcuni aspetti “salvifici” di questa realtà (bontà di Dio, remissione dei peccati...).
    </p>
    <p>
      Paolo con il termine “grazia” ha messo in evidenza la <b>struttura formale</b> dell'azione salvifica di Dio, che è la “gratuità”.
    </p>
    <p>
      La grazia è anche il “<b>massimo dono</b>” che Dio poteva fare all'umanità: Dio ha donato il suo figlio. Questa è la dimensione oggettiva della grazia.
    </p>
    <p>
      C'è una dimensione “soggettiva” della grazia: il fatto che essa non è automatica. Per partecipare alla “grazia”, che Dio oggettivamente offre, si passa attraverso l'<b>appropriazione della fede</b>. Chi crede entra nell'ambito della grazia e accoglie il favore di Dio per noi.
    </p>
    <p>
      Come per l’AT, anche nel NT la grazia non è principalmente qualcosa che l'uomo possiede, ma è l'<b>atteggiamento benevolo di Dio</b>, realizzatosi in Cristo, a favore di ogni uomo. Quando il NT parla di grazia intende l'evento salvifico di Gesù Cristo. La grazia ha, quindi, prima di tutto un <b>valore teologico e cristologico, prima ancora che antropologico</b>: ci dice la realtà di Dio, prima di dire la realtà dell'uomo<a href="#c7_n17" epub:type="noteref">17</a>.
    </p>
    <p>
      Nel complesso, la grazia per il Nuovo Testamento è “l'evento gratuito della salvezza escatologica in Gesù Cristo, che è l'autocomunicazione radicale del Dio trino e l'inserimento in essa dell'uomo (e - nella sua misura - del mondo); inserimento concesso anche “gratuitamente” da Dio, in questo evento, mediante la partecipazione alla vita dello stesso Gesù” (323-324).
    </p>
    <h4><i>Osservazione conclusiva</i></h4>
    <p>
      Questa carrellata ci conferma che la tradizione ha accolto i dati della Bibbia. Tuttavia, nel corso dei secoli è avvenuto che <b>piuttosto di soffermarsi sulla priorità teologica e cristologica della grazia, ci si è diffusi sulle questioni soggettive e antropologiche</b> (cf. la disputa sulla grazia del XVI secolo).
    </p>
    <h4>2.2. La teologia della grazia nella storia</h4>
    <h4>2.2.1.I padri greci. La divinizzazione</h4>
    <p>
      Come per tutte le altre questioni dogmatiche (creazione e peccato originale), anche per quanto riguarda la grazia non si trova subito la riflessione e la dottrina, che abbiamo noi ora. Fino ad Agostino, non c'è una vera e propria “teologia della grazia”. Si usa il termine <i>karis</i> “per lo più” nel senso del Nuovo Testamento, in particolare quello proposto da san Paolo. Così Ignazio, Melitone di Sardi, Giustino.
    </p>
    <p>
      Nella polemica contro lo gnosticismo, alcuni autori - come <b>Ireneo</b>, nell’<i>Adversus Haereses</i> - sottolineano il <b>collegamento grazia-incarnazione</b>, il fatto cioè che la grazia (intesa come salvezza) “passa” proprio attraverso l'incarnazione. È il dono della grazia, avvenuto nell'incarnazione, che ci rende figli di Dio: “Dio si è fatto come noi per farci come lui”. La logica è questa: Cristo ci salva e ci redime, perché ha veramente assunto la condizione umana (“Ciò che non è assunto, non è neanche sanato”). Se non fosse così, noi non saremmo salvati. Gli gnostici, che negavano l'incarnazione, finivano quindi per negare – agli occhi dei cattolici – anche la redenzione.
    </p>
    <p>
      L'adozione a figli è possibile, perché il Figlio si è fatto come noi: l'abbassamento del Figlio rende possibile l'innalzamento dell'uomo. Da Ireneo in poi moltissimi padri (greci e latini) riprendono questo tema (quello del cosiddetto “interscambio”).
    </p>
    <p>
      Questa “filiazione” - cioè questo destino di comunione con il Padre ed il Figlio al quale l'uomo è chiamato - è dono di grazia e viene anche chiamato <b><i>“divinizzazione”</i></b>. È proprio questa divinizzazione il grande tema della “teologia della grazia”, presente nella patristica greca, a partire da <b>Clemente Alessandrino</b>.
    </p>
    <p>
      Il fondamento biblico si è trovato frequentemente nel <b>Sal 82,6</b>: <i>lo ho detto: «Voi siete Dei, siete tutti figli dell'altissimo»</i>. Questo testo è richiamato da <b>Gv 10,34-36</b>: <i>Gesù rispose loro: Vi ho fatto vedere molte opere buone da parte del Padre mio; per quale di esse mi volete lapidare?. Gli risposero i Giudei: Non ti lapidiamo per un'opera buona, ma per la bestemmia e perché tu, che sei uomo, ti fai Dio. Rispose loro Gesù: Non è forse scritto nella vostra Legge: «Io ho detto: voi siete dèi? ». Ora, se essa ha chiamato dei coloro ai quali fu rivolta la parola di Dio (e la Scrittura non può essere annullata), a colui che il Padre ha consacrato e mandato nel mondo, voi dite: Tu bestemmi, perché ho detto: Sono Figlio di Dio?</i>
    </p>
    <p>
      A partire da questo testo, Ireneo vede nell'uomo due momenti: prima è creato “uomo” e poi è fatto “dio”. Interessante notare che essere “dei” è associato all'essere “figli”.
    </p>
    <p>
      La parola “divinizzazione” – a quanto ci è dato sapere – è stata usata per la prima volta da <b>Clemente Alessandrino</b>, che pone esplicitamente in relazione la grazia con la filiazione divina: “Gesù ci ha fatto la grazia dell'eredità paterna, grande, divina e che non si perde, divinizzando l'uomo per mezzo di un insegnamento celeste” (<i>Protrettico</i>, XII, 114, 4).
    </p>
    <p>
      La sostanza della <b>dottrina della divinizzazione</b> è la seguente: l'uomo è stato creato per mezzo di Cristo (ad immagine di Cristo) e realizza il suo essere (divenire conforme a Cristo) nell'accettare il dono della grazia, attraverso la fede. È così che l'uomo diventa figlio “adottivo”. Fondamento di ciò è l'assunzione dell'umanità in Cristo, che ha assunto la natura umana nell'incarnazione: noi possiamo essere “figli di Dio”, solo perché il “Figlio di Dio” si è fatto uomo. Siamo così figli nel Figlio e grazie al Figlio<a href="#c7_n18" epub:type="noteref">18</a>.
    </p>
    <p>
      La santificazione e la divinizzazione dell'uomo hanno anche una <b>dimensione pneumatologica</b>: la divinizzazione avviene <b>per mezzo dello Spirito Santo</b>, che è dono di Cristo risorto. Lo Spirito è Dio ed è presente nel battezzato “realmente” e perciò lo abilita alla relazione con Dio.
    </p>
    <p>
      Così esiste un <b>dinamismo trinitario</b> nella salvezza dell'uomo: in senso discendente (il Padre invia il Figlio, che dona lo Spirito Santo all'umanità) e ascendente (lo Spirito, dono di Gesù, congiunge l'umanità al Padre).
    </p>
    <h4><i>Conclusioni sui Padri greci</i></h4>
    <p>
      Il primo dato è che in questa epoca prevale una “concezione unitaria” dell'economia della salvezza: <b>grazia e natura sono viste in profonda prossimità</b>. L'uomo che viene chiamato alla filiazione divina è l'uomo concreto, segnato dal peccato. Divinizzare l'uomo per i padri greci non è il contrario di umanizzare: la divinizzazione dell'uomo significa la sua piena umanizzazione, raggiungere la sua vera mèta. La divinizzazione completa e realizza l'uomo in quella che è la sua unica vocazione.
    </p>
    <p>
      Manca – pressoché in tutta la teologia greca – la distinzione formale “natura e grazia”, sorta successivamente soprattutto in occidente per preservare la gratuità della grazia<a href="#c7_n19" epub:type="noteref">19</a>.
    </p>
    <p>
      La teologia orientale ha letto l'antropologia alla luce della teologia trinitaria (Padre, Figlio e Spirito): <b>l'uomo si realizza in Cristo, per mezzo dello Spirito</b>. La teologia occidentale ha faticato in questo senso, vedendo un'antitesi o una contrapposizione tra uomo e Dio.
    </p>
    <h4>2.2.2. Pelagio e Agostino; semipelagianesimo e Orange</h4>
    <p>
      <b>Pelagio</b> vuole sottolineare il tema della “bontà della creazione” e conseguentemente dell'uomo, contro ogni forma di manicheismo (dualismo, che squalifica la materia e la creazione). Per Pelagio, Dio non è autore del male e l'uomo è libero. Mediante la Legge, prima, e l'<b>esempio di Gesù</b>, poi, l'uomo è aiutato a fare la volontà di Dio: questo è “grazia”, cioè è il fatto che <b>Dio “incoraggia” ed “educa” l'uomo</b> a fare la sua volontà attraverso degli opportuni interventi (la Legge, il suo Figlio...).
    </p>
    <p>
      Ma la grazia, per Pelagio, è anche <b>la stessa intelligenza e la stessa libertà umane</b>, che hanno in sé la capacità di orientarsi a Dio.
    </p>
    <p>
      La <b>“grazia”</b> che viene da Cristo è, dunque, un qualcosa di esteriore, un aiuto – al limite neppure necessario – per mezzo del quale Dio orienta l'uomo al bene. La grazia di Cristo “eleva” i cristiani, i quali hanno “un di più” rispetto ai pagani in termini di capacità di compiere il bene (che, comunque, anche i pagani hanno). I cristiani, rispetto ai pagani, sono “avvantaggiati” nel compiere il bene: “lo compiono con più facilità”. Ma non per questo i pagani sono nell'impossibilità di compierlo!
    </p>
    <h4><i>Conclusioni su Pelagio.</i></h4>
    <p>
      Pelagio non “nega” la grazia. Egli, anzi, sembra porla “all'inizio” di ogni discorso sull'uomo e la intende come dono di Dio, che crea l'uomo in grado di compiere il bene. Ciò in nome della bontà della creazione. Quindi, una “grazia” è data all'uomo stesso nell'atto della creazione e premane nonostante il peccato di Adamo.
    </p>
    <p>
      <b>Più problematiche</b> sono invece alcune considerazioni: è sufficiente considerare la “grazia di Cristo” come aiuto esteriore o stimolo (educativo) che facilita l'uomo ad orientarsi verso il bene?
    </p>
    <p>
      Inoltre, nella concezione della grazia pelagiana (in cui sono compresi anche la ragione e la libertà umana) è veramente salvaguardata la centralità di Cristo? Vale a dire l'universalità e l'unicità della mediazione salvifica di Cristo?
    </p>
    <p>
      La risposta a tali domande va nella direzione negativa. La grazia che Pelagio “propone” non conserva la ricchezza dei dati del NT. Soprattutto, non accoglie la prospettiva paolina della “compenetrazione” dello Spirito nell'uomo, che trasforma radicalmente l'essere umano. La grazia di Pelagio risulta essere una <b>grazia “sbiadita”</b>: l'uomo sembra potersi realizzare anche “al di là” di Cristo.
    </p>
    <p>
      Dietro le posizioni pelagiane sta il <b>dilemma tutto occidentale</b> che pone l'alternativa o Dio o l'uomo: se c'è la grazia di Dio non c'è più la libertà dell'uomo e viceversa. Il fine di Pelagio, infatti, era salvaguardare la bontà della creatura e la libertà dell'uomo. Ma Pelagio realizza ciò sacrificando la ricchezza della grazia di Cristo.
    </p>
    <p>
      Va detto, però, che gli interrogativi suscitati da Pelagio hanno contribuito a chiarire l'argomento “grazia” e “peccato”. Si può parlare, talvolta, di una certa “utilità” delle eresie.
    </p>
  <h4>2.2.2.1. La grazia e Agostino</h4>
  <p>L'influsso decisivo alla teologia della grazia fu dato da Agostino. I trattati <i>“De gratia”</i> – anche se con delle modifiche – hanno preso avvio dai testi agostiniani. “Gratia” appare in numerosi titoli delle opere agostiniane: per dire il suo interesse al tema!</p>
  <p>Spesso si è contrapposta la dottrina della “divinizzazione” (teologia orientale) a quella di grazia come “aiuto” (Agostino e teologia occidentale). Questa valutazione non è del tutto esatta, perché se è vero che accenti diversi ci sono, Agostino concepisce la sua teologia della grazia come strettamente connessa a Cristo. Infatti, sua è la teologia del <b>Christus totus</b>, che comprende l'ecclesiologia e l’antropologia. La Chiesa – corpo di Cristo – è data dall'unione di tutti i battezzati. È in questa unione con Cristo nella Chiesa, che si realizza la salvezza dell’uomo. Uniti a Cristo, ne otteniamo i benefici poiché siamo parte del suo corpo che è la Chiesa: siamo membri del “Cristo totale”. Nella partecipazione al “Cristo totale”, il battezzato è “inabitato da Dio” e particolarmente dallo Spirito. È quella di Agostino una modalità un po' diversa, ma comunque sempre congruente, per esprimere la teologia della divinizzazione e dell'interscambio. La grazia viene qui intesa come comunione misterica di tutti i credenti in Cristo, che si realizza attraverso lo Spirito. Grazia è partecipare a tutto questo.</p>
  <p>La dottrina del “Cristo totale” prende sul serio l'immagine paolina della Chiesa come corpo di Cristo. La Chiesa non è una realtà “sociale”, ma è una realtà “mistica”, nella quale – attraverso i sacramenti – agisce lo Spirito, che conforma i credenti in “Cristo capo”.</p>
  <p>S. Agostino riteneva che l'uomo, essendo creato simile a Dio, ma non in tutto, conosce il male e può farlo, mentre Dio non può. Creato con il libero arbitrio, l'uomo è dunque capace non solo di conoscere e ma anche di fare sia il male che il bene. Anche insegnare a fare il male è una colpa quanto farlo. Perciò Dio non ha insegnato il male, ma ha lasciato la possibilità e la responsabilità all’uomo di conoscerlo.</p>
  <p>Va evidenziato che solo con Agostino il peccato originale assumerà la caratteristica dell'ereditarietà della colpa. Prima di Sant'Agostino non c'è traccia di un’interpretazione del genere. Egli la inserisce nella sua argomentazione polemica contro Pelagio il quale sosteneva che l'uomo, essendo naturalmente portato a compiere il bene, poteva salvarsi anche solo con le sue proprie forze, senza la necessità della grazia divina.
Ma ciò era inconcepibile per Agostino in quanto l'uomo si trova in una condizione ontologica di corruzione. Causa di questa condizione è proprio il peccato originale, ereditato attraverso la sessualità corrotta e divenuta concupiscenza. Tale inclinazione non costituisce in sé un peccato, ma una debolezza di fondo nell'essere umano che diviene perciò causa dell'agire malvagio degli uomini nella storia dell'umanità. La trasmissione di questa inclinazione è un mistero che non può essere pienamente compreso. Tuttavia, secondo un'interpretazione plausibile, Adamo ed Eva avrebbero ricevuto la santità e la giustizia originali non soltanto per sé ma anche per tutta la natura umana. Di conseguenza, il peccato commesso andava ad alterare la stessa natura umana bisognosa perciò di redenzione.</p>
  <p><i>“Per questo il peccato originale è chiamato «peccato» in modo analogico: è un peccato «contratto» e non «commesso», uno stato e non un atto. Il peccato originale, sebbene proprio a ciascuno, in nessun discendente di Adamo<a href="#c7_n20" epub:type="noteref">20</a> ha un carattere di colpa personale. Consiste nella privazione della santità e della giustizia originali, ma la natura umana non è interamente corrotta: è ferita nelle sue proprie forze naturali, sottoposta all’ignoranza, alla sofferenza e al potere della morte, e inclinata al peccato (questa inclinazione al male è chiamata «concupiscenza»). Il Battesimo, donando la vita della grazia di Cristo, cancella il peccato originale e volge di nuovo l'uomo verso Dio; le conseguenze di tale peccato sulla natura indebolita e incline al male rimangono nell’uomo e lo provocano al combattimento spirituale ”</i><a href="#c7_n21" epub:type="noteref">21</a>.</p>
    <p>Il taglio tipico agostiniano è quello di mettere <b>la grazia in relazione al peccato</b> e di insistere sulla sua assoluta necessità, perché l'uomo possa compiere il bene. In tal modo, la grazia non è più principalmente la “salvezza in se stessa” (come suggeriva la prospettiva orientale della divinizzazione), ma diventa il <b>“mezzo” per ottenere la salvezza</b>. In un certo senso, si disgiunge la salvezza dalla grazia.</p>
    <p>Agostino, per mettere in evidenza la necessità della grazia, insiste su una visione dell’<b>uomo come sottomesso al peccato</b>, condannato (“massa dannata’”), che può essere salvata solo dal battesimo. <b>L'uomo senza la grazia non può salvarsi e non può compiere nulla di buono</b>. Ecco dunque l'assoluta necessità di Cristo: necessità della grazia è necessità di Cristo<a href="#c7_n22" epub:type="noteref">22</a>.</p>
    <p>Così la grazia è principalmente <b>“liberazione dal peccato”</b> e non tanto “divinizzazione”, che però non è per questo esclusa. Ci si concentra di più su ciò da cui la grazia ci libera, anziché sulla meta verso la quale la grazia ci indirizza!
    </p>
    <p>In questa impostazione, allora <b>il pagano è incapace di compiere il bene</b>. Agostino cita spesso <b>Rm 14,23:</b> <i>Tutto ciò che non viene dalla fede è peccato</i>. Anche ciò che “apparentemente” sembra dai pagani fatto per il bene, in realtà è superbia, dato che solo la grazia di Dio muove verso il bene.
    </p>
    <p>Così ora la grazia è <i>adiutorium</i>: <i>aiuto continuo ed indispensabile per l'uomo perché egli possa compiere il bene, che da solo, con le proprie forze non può fare</i>. Questo aiuto, necessario, è però dato “gratuitamente” da Dio all’uomo e perciò è “grazia”.
    </p>
    <p>Grazia e <b>libertà</b>: la grazia non elimina il libero arbitrio dell'uomo, anzi, lo rende possibile. Con l'aiuto della grazia, la libertà dell’uomo diviene veramente libera e più capace di non peccare, che è lo scopo della libertà. I testi prediletti di Agostino sono quelli giovannei, che mettono in relazione la grazia con la libertà. Vediamone alcuni: <b>Gv 8,32</b> (“la verità vi farà liberi”); <b>Gv 8,36</b> (“sarete liberi davvero””); <b>Mt 6,13</b> (“liberaci dal male’”). <b>L'azione di Dio nell’uomo diventa, quindi, liberazione e rende possibile la libertà umana.</b> La grazia – così come appare dal Vangelo – non si oppone alla libertà, ma anzi la potenzia e la rende capace di scegliere il bene<a href="#c7_n23" epub:type="noteref">23</a>. Agostino, quindi, sottolinea come la grazia aiuti la libertà; anzi la grazia “consolida il libero arbitrio”<a href="#c7_n24" epub:type="noteref">24</a>.
    </p>
    <p>Infine, segnaliamo una questione delicata in Agostino, non risolta, e che ha avuto strascichi anche per tutto il medioevo (X-XII secc.). In alcuni testi di Agostino appare una posizione <b>“predestinazionista”</b>, che sembra limitare la volontà universale di salvezza di Dio verso tutti gli uomini. Sembra cioè che Dio doni la “grazia che libera” solo a chi egli vuole. Con ciò Agostino intende contrastare Pelagio, per il quale la “grazia” è concessa - o meglio conquistata - in base ai meriti personali. <b>La predestinazione salverebbe la gratuità della grazia, ma resta il problema di armonizzare predestinazione, grazia, misericordia, giustizia:</b> se Dio è misericordioso, come mai non predestina tutti alla salvezza? E se Dio è giudice giusto, perché chiama alla salvezza anche i peccatori?
    </p>
    <p>Le tesi di Agostino sulla predestinazione non sono però mai state accettate ufficialmente dal magistero.
    </p>
    <p><i>Conclusioni su Agostino. </i></p>
    <p>La riflessione di Agostino sulla grazia è complessa.</p>
    <p>In positivo, soprattutto in relazione al dibattito pelagiano, Agostino ha mostrato che "non c’è concorrenza” tra Dio e l'uomo e che la grazia “realizza” l’uomo e gli rende in pienezza la libertà. Il merito più grande di Agostino — in questo senso - è quello di aver mostrato come la libertà è veramente tale quando si indirizza a Dio.
    </p>
    <p>In negativo, Agostino ha accentuato la visione della grazia come “adiutorium”, come mezzo per giungere alla salvezza, lasciando in secondo piano la grazia come realtà globale che contraddistingue la vita del credente (vita nello Spirito, realtà dinamica che coinvolge tutta la vita del credente</p>
    <p>Una recezione del magistero della novità della posizione agostiniana si coglie già al Concilio di Cartagine del 418. In questo Concilio, non si dice “che cosa è” la grazia (essenza), ma si parla degli “effetti” della grazia: essa produce la remissione dei peccati ed è l'aiuto per evitare di compiere il male (DH 225). Nel terzo canone (DH 227), viene anche affermata la radicale necessità della grazia: <b>senza la grazia non potremmo compiere i comandi divini</b>.
    </p>
    <h4>2.2.2.2. Il semi-pelagianesimo</h4>
    <p>Il semipelagianesimo è un movimento, sorto nel V secolo in alcuni monasteri del Sud della Francia. Il suo nome (assegnatogli molto più tardi, nel XVI o XVII secolo) lo collega al pelagianesimo, ma non vi sono rapporti “diretti” tra i due movimenti.
    </p>
    <p><i>Il problema</i>. È una reazione al tema della “necessità della grazia” che Agostino avrebbe esagerato, finendo per togliere – secondo i semipelagiani — il libero arbitrio dell'uomo.</p>
    <p><i>La soluzione</i>. I semipelagiani vogliono mantenere la “necessità della grazia” per la salvezza, aggiungendo però che essa viene donata da Dio “se” da parte dell'uomo c'è una “iniziativa” (<i>initium fidei</i>)<a href="#c7_n25" epub:type="noteref">25</a>. Per salvarci ci vuole la grazia di Dio, ma Dio la dona solo se l'uomo fa un atto di apertura. Solo se si apre a Dio, Dio dona la grazia all’uomo. Questo aprirsi a Dio dipende solo dall’uomo, non da Dio. È l'uomo che deve prendere l'iniziativa: il “primo passo” della fede è atto libero e naturale dell'uomo. I semipelagiani richiamano l'esempio di Zaccheo. I passi successivi all’initium fidei – e solo quelli! – sono opera della grazia di Dio, che porta alla salvezza<a href="#c7_n26" epub:type="noteref">26</a></p>
    <p><i>Obiezione ai semipelagiani. L’initium fidei</i> è un atto che ogni uomo può porre. Ma questo <i>initium fidei</i> “solo umano” renderebbe possibile l'ascesa dell'uomo verso Dio - o almeno l'inizio di tale ascesa - con le “sole forze umane”, senza che prima vi sia stata la discesa di Dio verso l'uomo. In questo modo si fa “dipendere” l’agire salvifico di Dio da un atto umano e si perde la gratuità della salvezza. Ogni atto dell'uomo – anche ogni azione per il bene – va inteso come risposta ad una iniziativa preveniente di Dio che attira a sé l'uomo. In caso contrario, la salvezza diventerebbe una conquista solo umana!
    </p>
    <p>La Chiesa ha condannato il semi-pelagianesimo nell'<i>Indiculus Caelestini</i> (DH 238-249). Che cosa è questo Indiculus? È una raccolta effettuata tra il 435-442 a Roma da Prospero d’Aquitania (forse) di significative affermazioni dei papi in riferimento alla grazia e al libero arbitrio. Si chiama così perché è generalmente allegato alla lettera di Celestino papa (DH 236-237).
    </p>
    <ul class="none">
      <li>- cap. 5: a Dio è gradito solo ciò che viene da lui (DH 243);
      </li>
      <li>- cap. 6: senza grazia di Dio, non possiamo fare nulla (DH 244);
      </li>
      <li>- cap. 7: richiama il Concilio di Cartagine;
      </li>
      <li>- cap. 9 (DH 248): da Dio parte la salvezza, tutto ciò che è buono, e ciò fin dall'inizio (non solo il compiere il bene, ma anche il volerlo). Questo non elimina il libero arbitrio, anzi lo esalta e lo rende possibile.
      </li>
    </ul>
    <p>Il <b>II Concilio di Orange del 529</b>, confermato da Bonifacio II (DH 398-400), recepisce la dottrina agostiniana (“agostinismo moderato’”), ma senza gli eccessi della predestinazione, e condanna esplicitamente il semi-pelagianesimo (DH 397). Si afferma che la grazia è ecessaria fin dal primo istante (grazia reveniente). Il limite di questa affermazione magisteriale è che ci si concentra sempre più sulla grazia come adiutorium, che aiuta a compiere il bene, e non come “vita nuova nello Spirito”. Anche il riferimento cristologico della grazia non viene adeguatamente sviluppato.
    </p>
    <h4>2.2.3. La scolastica</h4>

    <p>La dottrina agostiniana della grazia viene recepita attraverso le categorie proprie del pensiero della scolastica e della filosofia aristotelica, nelle discussioni delle scuole: francescani, più legati ad Agostino, e domenicani, che accolgono le categorie della filosofia di Aristotele. L'attenzione sul tema della grazia ora si sposta e si concentra sugli <b>“effetti”</b> che la grazia realizza nell’uomo: è la dottrina della grazia <b>creata</b><a href="#c7_n27" epub:type="noteref">27</a>.</p>
    <p>
      Per Tommaso<a href="#c7_n28" epub:type="noteref">28</a>, il punto di partenza della sua riflessione sulla grazia è che l’uomo è creato per la comunione con Dio: conseguentemente, l’uomo si realizza come tale solo se raggiunge questa meta “soprannaturale”.
    </p>
    <p>Poiché si tratta di una elevazione (dalla natura alla soprannatura), non è data all’uomo la possibilità “naturale” di realizzarsi con le sole proprie forze (<i>gratia elevans</i>). L’uomo, inteso naturalemente, è una potenziale risposta nell'obbedienza (<i>potentia oboedientialis</i>). Ne consegue la “necessità" della grazia, tanto più che la natura dell'uomo è segnata dalla negatività del peccato. Per questo motivo, un secondo effetto della grazia (il primo è quello della “elevazione” alla soprannatura) è quello di rimettere il peccato dell’uomo (<i>grazia sanante</i>).
    </p>
    <p>Fonte della grazia è l'amore di Dio. Ma il dono della grazia è un dono “creato” (gratia creata), che modifica l’essere (è un <i>habitus</i> nuovo) dell'uomo, rendendolo in grado di esercitare le virtù teologali di fede, speranza e carità. La grazia è l’habitus, ma allo stesso tempo è anche qualcosa di <b>accidentale</b>, che si aggiunge alla natura dell'uomo per darle perfezione. Essa <b>non</b> è qualcosa di <b>sostanziale</b>, perché si colloca su di un uomo che è tale già precedentemente: la grazia cioè non fa parte dell'essenza dell’uomo<a href="#c7_n29" epub:type="noteref">29</a>.</p>
    <p>Tommaso insiste sul fatto che la grazia “cambia” l'essere della persona umana. Il dono della grazia provoca una “ri-creazione” dell’uomo. Tommaso non vuole separare la dimensione soggettiva da quella oggettiva (come rischiava di fare Pietro Lombardo). Non vi è “grazia creata” (gli effetti in noi: polo soggettivo) separata dalla “grazia increata” (lo Spirito Santo: polo oggettivo).
    </p>
    <p>L’uomo riceve da Cristo la “grazia santificante”, nel senso che l'umanità di Cristo è lo strumento attraverso il quale il Padre comunica, nello Spirito, la grazia. Anche in questo caso, la comunicazione è sempre trinitaria. Ma già il primo movimento dell’uomo verso Dio per ricevere la grazia è “grazia”.
    </p>
    <p>Sempre Tommaso distingue tra <i>gratia gratum faciens</i>, cioè la grazia santificante che ci unisce a Dio, e la <i>gratia gratis data</i> “per mezzo della quale l'uomo coopera a che gli altri siano condotti a Dio”.
    </p>
    <h4>2.2.4. La Riforma protestante, il Concilio di Trento e la teologia post-tridentina<a href="#c7_n30" epub:type="noteref">30</a></h4>
    <p>Lutero reagisce contro l'impostazione troppo astratta e poco esistenziale della dottrina sulla grazia della scolastica, che rischia di cosificare la grazia (un adiutorium).
    </p>
    <p>Inoltre, sull'onda del pensiero scotista ed occamista, intende affermare l'assoluto primato della libertà di Dio nei confronti dell'uomo e l'assoluta gratuità della grazia.
    </p>
    <p>
      Egli contesta alla dottrina della “grazia come habitus” il fatto che essa rende possibile pensare ad un “diritto” alla salvezza dell’uomo. La teoria dell'habitus, infatti, suggerisce l'idea che Dio dia la grazia che modifica l'uomo e poi lo “deve” salvare. L’habitus, come condizione costante del credente, lo renderebbe sempre capace di compiere opere meritorie<a href="#c7_n31" epub:type="noteref">31</a>.
    </p>
    <p>
      Per Lutero la grazia creata, quindi, va rifiutata: non si può accettare una grazia creata “inerente” all'essere del credente, che rende “meritorie” le sue opere. La grazia si può fondare solo sul “favore divino”, assolutamente libero e gratuito, svincolato anche da qualsiasi “visibilità”. Così in Lutero prevale una concezione “estrinseca” della grazia su un concetto “intrinseco”, quello cioè secondo il quale la grazia ci trasforma relamente (cf. Tommaso).
    </p>
    <p>
      Il <b>Concilio di Trento</b> si occupa della grazia nel decreto sulla giustificazione (DH 1520-1583). Vale la pena soffermarsi sulla breve introduzione del DH, che ricorda alcuni aspetti importanti: il decreto intende respingere le dottrine di Lutero sulla giustificazione e sulla cooperazione dell'uomo con la grazia. Ma anche le dottrine di Calvino sulla predestinazione.
    </p>
    <p>Trento non intende entrare in questa questione secondo le categorie delle scuole per determinare che cosa è la grazia ed evita di usare l'espressione <i>habitus</i>.
    </p>
    <p>È sembrata però troppo debole la posizione luterana sulla grazia, secondo la quale l'effetto sul peccato è solo quello di una “nonimputazione”. Così, l’estrinsecismo viene rifiutato e per questo si è inteso parlare di una “grazia inerente” all’uomo (DH 1561).
    </p>
    <p>Trento usa il termine “grazia” riferendosi a vari significati:</p>
    <ul>
      <li>grazia è l'azione di Dio, che muove l'uomo alla giustificazione (DH 1525; 1551) e lo fa continuare nel bene (DH 1541) [conversione e vita nella grazia];
      </li>
      <li>grazia è anche l'adiutorium agostiniano, sebbene proprio questo termine non venga usato dal Concilio;
      </li>
      <li>grazia è l'amore ed il favore di Dio manifestatosi in Cristo (cf. il vocabolario paolino);
      </li>
      <li>
        grazia è il dono ricevuto da Dio e presente in noi. Qui è la terminologia scolastica, che fa capolino, anche se non viene usata la parola <i>habitus</i> o <i>grazia creata</i>.
      </li>
    </ul>
    <p>Ciò che interessa a Trento è:</p>
    <ol>
      <li>affermare certamente la gratuità della
      </li>
      <li>ma ribadire - di contro a Lutero - che questa grazia “trasforma” l'uomo e non è estrinseca;
      </li>
      <li>l’uomo ha uno spazio di cooperazione all'azione di Dio.
      </li></ol>
    <p>c) La controversia “de auxiliis” sul modo di intendere il rapporto tra grazia e libertà</p>
    <p>La teologia della grazia fu oggetto, dopo il Concilio di Trento, di varie discussioni. Alla fine del XVI e agli inizi del XVII vi fu la famosa controversia de auxiliis tra Banez e i tomisti, da un lato, e Molina con i gesuiti, dall'altro, sul rapporto tra la grazia di Dio e la libertà dell’uomo.
    </p>
    <p>I <i>Tomisti (Banez)</i> segnalavano il “primato di Dio”, che manifesta nella grazia donata la sua volontà salvifica. È la grazia che muove la libertà affinché essa agisca per il bene (“premonizione o predeterminazione fisica” operata dalla grazia). È la posizione “ante previsa merita”.
    </p>
    <p><i>Molina (gesuiti)</i> partiva dalla “libertà dell’uomo”, che è necessaria affinché la grazia sia efficace. Con ciò Molina non intende negare il primato di Dio, ma cerca di valorizzare la volontà dell’uomo in se stessa, contro le tentazioni del predestinazionismo e senza però che questa affermazione di libertà significhi pelagianesimo.</p>
    <p><i>Conclusione della disputa</i>. Va ribadito che entrambe le posizioni presentano punti deboli. Fu Paolo V nel 1607 a dare “legittimità” alle due scuole e a proibire la loro reciproca condanna (DH 1997; 2008s.; 25095.; 2564s.). In pratica, ha imposto la fine del dibattito. Il limite più rilevante della disputa è che essa finisce per essere un “razionalistico” ed astratto modo di mettere in uno schema la grazia. Inoltre, si gioca sempre sull’antitesi “o uomo o Dio”, quasi che dare a Dio significhi togliere all’uomo e viceversa. Sullo sfondo, compare continuamente lo spettro della “natura pura”, cioè di questo uomo vivente, senza la grazia di Dio, che non ha alcuna realtà ed è solo un'ipotesi per assurdo. L’amore di Dio realizza la vita dell'uomo, per cui dare a Dio è dare all’uomo. Grazia e libertà non sono in antagonismo: il primato è sempre della grazia, che muove la libertà dell’uomo e la realizza, perché solo Dio le dà la forza per essere realmente tale.</p>
    <h4>2.2.5. I tentativi cattolici di rinnovamento</h4>
    <p>II Vaticano II, che non ha alcun documento “esplicito” sulla grazia, coglie la grazia come “presenza di Dio in noi”: la grazia attuale realizza l'unione con Cristo. La predestinazione, quindi, è alla vita divina. È in Cristo e riguarda ogni uomo. In Cristo e per mezzo dello Spirito si accede al Padre. Si recupera dunque la visione cristocentrica e trinitaria della grazia!</p>
    <p>Alla luce delle dispute passate, si sottolinea oggi il tema della “gratuità” della grazia e la centralità di Cristo. La grazia, quindi, è Cristo ed il dono che Dio fa di se stesso ad ogni uomo in Gesù e nello Spirito. Ci si muove quindi in una prospettiva più cristologica (o decisamente cristologica) rispetto al passato.
    </p>
    <p>La teologia tradizionale ha cercato di affermare che la grazia opera in tutta la vita dell'uomo nel suo andare verso Dio: non ci sono momenti nei quali l'uomo sia lasciato a sé. La grazia allora è grazia sanante/ elevante, è increata (il Dio in noi) o creata (dono fatto all'anima), abituale e attuale (dono di Dio che in ogni momento ci fa compiere il bene). Tutte queste distinzioni finiscono per confluire in due tipi: la “grazia santificante”, che è grazia creata e ottiene la partecipazione alla natura divina (1Pt 1, 4), e la “grazia attuale” che consente atti moralmente buoni.</p>
    <p>La teologia attuale tende rifiutare tutte queste distinzioni, a far prevalere la “grazia increata” su quella creata ed a considerarla anche quale fonte della possibilità di atti buoni. L'oggetto dello studio della grazia oggi è la presenza di Dio-Trinità e la sua autocomunicazionerelazione con l'uomo: presenza del Dio-trino, anche quando si parla di presenza dello Spirito Santo! Quindi, si tende a fare prevalere l'interezza della grazia increata, vista nella sua dimensione trinitaria.
    </p>
    <p>Ne consegue che non si tratta più il tema della grazia a sé stante (l'essenza della grazia, come nel trattato De Gratia), ma sempre nel rapporto di Dio con l'uomo che la riceve: nell'ambito quindi dell’antropologia teologica (la dimensione umana).
    </p>
    <p>Infine, la dimensione relazionale (Dio-uomo), personale (responsabilità-libertà), comunitaria (uomo-comunità) gettano nuove luci sul trattato di antropologia di oggi.</p>
    <h4>2.3. La grazia come perdono dei peccati: la giustificazione</h4>
    <p>Nella nostra prospettiva teologica, <b>l’uomo è stato creato ad immagine di Dio ed ha in sé, nella sua stessa struttura, il suo destino di comunione con Dio</b>. Perciò, la grazia non è “un di più” che viene dato ad un uomo già perfetto, avente un suo destino “autonomo”. La grazia non viene data ad una “natura pura”: la grazia corrisponde al progetto di Dio per l'uomo ed il “bisogno” (necessità) della grazia è inscritto in ogni uomo che viene al mondo. L'uomo è fatto per quello: per ricevere la grazia di Dio (<i>potentia oboedientialis</i>).</p>
    <p>Tale “necessità <b><i>intrinseca</i></b>” della grazia è poi resa “ancor più evidente” dal peccato dell'uomo. Dio nel suo disegno di amore libero ha pensato anche alla terribile possibilità di un rifiuto (peccato). Cristo è certo “redentore”: la sua grazia interviene per perdonare un peccato accaduto nella storia. Ma ciò non si deve pensare come ad un qualcosa di estrinseco, subentrato solo in un secondo momento. Fin dagli inizi, la grazia di Cristo era per l'elevazione e la salvezza dell'uomo. Di fatto storicamente la grazia di Cristo eleva nella “redenzione” dal peccato. Tale processo, che sana e salva l’uomo dal peccato, si è soliti chiamarlo <b><i>giustificazione</i></b>.</p>
    <h4>2.3.1. La giustizia di Dio nel Nuovo Testamento</h4>
    <p>La trattazione sulla “giustizia di Dio" nel NT si deve quasi esclusivamente a Paolo. In alcuni passaggi del NT, la giustizia è presentata come un aspetto dell’uomo (cf. Giuseppe, “uomo giusto", Simeone, Anna...). Dagli altri riferimenti presenti nel NT32 (e soprattutto da Paolo), emerge una sostanziale consonanza con l’AT e prevale questa idea: la giustizia non è tanto una proprietà dell'uomo, ma piuttosto un atteggiamento di Dio nei confronti dell'uomo. La giustizia di Dio ci viene dal Padre, che è sempre all'origine, e si realizza nell’uomo per mezzo di Gesù Cristo.</p>
    <p>Vediamo due testi significativi:</p>
    <p>1 Cor 1, 30: <i>Ed è per lui ["da (ex) Lui”, cioè “da Dio"] che voi siete in Cristo Gesù, il quale per opera di Dio è diventato per noi (nobis] sapienza, <b>giustizia</b>, santificazione e redenzione.</i></p>
    <p>In questo caso emerge il fatto che <b>Cristo</b> è nostra “sapienza” (contrapposta alla sapienza degli uomini), <b>“nostra giustizia”</b> (proprio Gesù), nostra sanità, perché ci permette di diventare santi; nostra redenzione, perché in Lui siamo redenti dal peccato. L’iniziativa della giustificazione dell'uomo è del Padre, che in Cristo rende giusti tutti i credenti.</p>
      <p>2 Cor 5, 21: <i>Colui che non aveva conosciuto peccato, Dio lo trattò da peccato in nostro favore, perché noi potessimo diventare per mezzo di lui <b>giustizia di Dio</b>.</i></p>

  <p>Qui emerge che noi siamo “giustizia di Dio”. Siamo resi partecipi della giustizia di Dio, associati alla sua giustizia. La giustizia diventa una <b>qualità dell'uomo</b>, ma per acquisirla, bisogna passare attraverso l'iniziativa di Dio Padre e l'opera di Cristo.</p>
  <p>I testi più celebri li troviamo nella <b>Lettera ai Romani</b>.
    </p>
    <p>In Rm, la giustizia è legata all’amore di Dio: l'iniziativa salvifica viene sempre da Dio e giunge all’uomo grazie alla fede, come si afferma in <b>Rm 1,16b-17</b>:</p>
    <p><i>lo infatti non mi vergogno del <b>vangelo</b>, poiché è potenza di Dio per la salvezza di chiunque crede, del Giudeo prima e poi del Greco.</i></p>
    <p><i>17 È in esso [vangelo) che si rivela <b>la giustizia di Dio</b> di fede in fede, come sta scritto: "Il giusto vivrà mediante la fede” (Abacuc 2, 4).</i></p>
    <p>La giustizia di Dio - e la dinamica della salvezza in essa contenuta - raggiunge, quindi, l’uomo per mezzo della fede in Gesù Cristo. È nel vangelo, cioè nell'annuncio della morte e resurrezione di Gesù, che si rivela il fatto che Dio è giusto, perché viene data a tutti la possibilità di salvarsi, se credono in Gesù/vangelo.</p>
    <p>La giustizia di Dio si realizza in Cristo e si attinge dalla fede in Lui per mano della fede: <b>Rm 3,21-30: la giustizia di Dio</b><a href="#c7_n33" epub:type="noteref">33</a></p>
    <p><i>21 Ora invece, indipendentemente dalla Legge, si è manifestata<a href="#c7_n34" epub:type="noteref">34</a> la <b>giustizia di Dio</b>, testimoniata dalla Legge e dai profeti;</i></p>
    <p><i>22 <b>giustizia di Dio</b> per mezzo della fede in Gesù Cristo, per tutti quelli che credono.</i></p>
    <p><i>E non c'è distinzione:</i></p>
    <p><i>23 tutti hanno peccato e sono privi della gloria di Dio<a href="#c7_n35" epub:type="noteref">35</a></i></p>
    <p><i>24 ma sono <b>giustificati</b> gratuitamente per la sua grazia, in virtù della redenzione [apolytrosis] realizzata da Cristo Gesù.</i>
    </p>
    <p><i>25 Dio lo ha prestabilito a servire come strumento di espiazione [ylasterion - propiziatorio]</i></p>
    <p><i>per mezzo della fede, nel suo sangue</i></p>
        <p><i> al fine di manifestare la sua [del Padre] <b>giustizia</b>,</i></p>
        <p><i>dopo la tolleranza usata verso i peccati passati,</i></p>
    <p>26 nel tempo della divina pazienza.</p>
    <p>Egli manifesta la sua giustizia nel tempo presente [è il tempo della Chiesa, dopo la resurrezione di Gesù],</p>
    <p><i>per essere giusto e giustificare chi ha fede in Gesù.</i></p>
    <p><i>27 Dove sta dunque il vanto? Esso è stato escluso! Da quale Legge? Da quella delle opere? No, ma dalla Legge della fede.
      </i>
    </p>
    <p><i>28 Noi riteniamo infatti che l'uomo è giustificato per la fede indipendentemente dalle opere della Legge.</i></p>
    <p><i>29 Forse Dio è Dio soltanto dei Giudei? Non lo è anche dei pagani? Certo, anche dei pagani!</i></p>
    <p><i>30 Poiché non c'è che un solo Dio, il quale giustificherà per la fede i circoncisi,
e per mezzo della fede anche i non circoncisi.
</i></p>
    <p>Paolo rilegge <b>il concetto di giustizia alla luce dell’AT</b> (continuità), interpretandola a partire da Cristo: la giustizia di Dio è la fedeltà di Dio all'alleanza, che si manifesta pienamente in Gesù e salva gratuitamente l’uomo. La giustizia di Dio si rivela in Cristo e raggiunge l'uomo “per mezzo della fede in Cristo”.</p>
    <p>In Gesù la giustizia di Dio appare con la sua dimensione salvifica di <b>perdono e misericordia</b>, vincitrice del peccato dell’uomo: lo rende “giusto”, a partire da una situazione “non giusta”.</p>
    <p>Giustizia in Paolo indica, quindi, due cose:</p>

    <ul class="none">
      <li>a) l'agire di Dio (giustizia, come atto di Dio che giustifica e salva);
      </li>
      <li>b) il suo effetto in noi (giustiza come essere giustificati e salvati da Dio).
      </li>
    </ul>


    <h4>2.3.2. La giustificazione “per fede” secondo Paolo<a href="#c7_n36" epub:type="noteref">36</a></h4>
    <p>Attraverso la fede in Cristo, l'uomo riceve e accoglie la giustizia di Dio, per mezzo della quale si realizza la propria giustificazione.
    </p>
    <p>Nel NT, fede (pistis/pisteuo) indica “fiducia” ed è associata all'obbedienza e alla fedeltà. Non è tanto adesione intellettuale ad alcune verità.</p>
    <p>Nel Nuovo Testamento, essa è sempre legata all’accettazione di Gesù come Signore e salvatore.</p>
    <p>È una decisione esistenziale, che coinvolge tutta la persona, alla radice, e si affida a Cristo, al punto che Paolo dice: “Cristo stesso vive in me” (Gal 2, 20). In un certo senso, Lutero aveva visto bene con il suo concetto di “fede fiduciale”.</p>
    <p>La fede non è però “merito”, che l’uomo possa accampare dinanzi a Dio, né “opera” come erano le opere della Legge, perché essa è “abbandono in Dio”: la fede è vita vissuta secondo il vangelo, sull’esempio di Cristo.</p>
    <p>La possibilità di realizzare ciò, evidentemente, è solo merito di Cristo ed è possibile solo a partire di Cristo. In questo senso la fede è un dono. La fede, per il suo stesso contenuto, implica un atteggiamento di abbandono che rifugge ogni atteggiamento di merito basato sulle opere.</p>
    <p>Per Paolo, modello della fede è Abramo (Rm 4). Abramo è stato fedele al patto stabilito con Dio (Gn 15,6): Abramo credette e ciò gli fu “computato” come giustizia. Il verbo “computare” (hashab) è quello della “ragioneria”: è il verbo che nell'Antico Testamento i sacerdoti usavano per contare i sacrifici validi. Abramo, invece, non fa i sacrifici, ma si fida di Dio. Secondo Paolo è questo il sacrificio gradito a Dio: conta l'adesione di fondo, non gli atti di adesione che possono essere formalmente corretti, ma in realtà falsi. Si riconosce che il comportamento di Abramo è giustizia, è la cosa giusta. Ma ciò che si deve evitare è di pensare che tale atteggiamento giusto sia un merito davanti a Dio: la fede di Abramo non è un’opera, ma solo un confidare totalmente nel Dio che salva gratuitamente, solo per grazia, la grazia di Cristo. Tale fede è un dono di Dio. Le opere sono la conseguenza imprescindibile della scelta di fede: nella vita si deve evidenziare l'opzione per Dio. In Paolo non vi è opposizione tra fede e opere: una fede senza opere non è autentica fede.</p>
    <p>La giustificazione è la presa d’atto di un fatto avvenuto per grazia di Cristo e per l'accettazione manifestata dalla fede da parte dell'uomo (“atto forense” – il concetto di “Mispat” dell’AT) oppure corrisponde ad un “effettivo cambiamento interiore” (il concetto di “Rib” dell’AT) dell'uomo stesso?</p>
    <p>Paolo non affronta direttamente la questione, bisogna allora ricostruire il suo pensiero in merito. C'è soprattutto nell'Antico Testamento la “dimensione forense” di risposta al patto di alleanza. Ma la prospettiva paolina va oltre: il giustificato per Paolo non è quello che “rispetta un patto”. Il giustificato è il credente in Cristo Gesù, che cambia in forza della grazia e da peccatore diventa redento.
    </p>
    <p>Sembra che si debba andare oltre la categoria “forense”, tanto più che la giustificazione equivale al dono dello Spirito Santo (Gal 3,2.5), che è principio di vita e guida l’uomo per compiere il bene: esso designa un “cambiamento reale” nell'essere umano che preserva l’uomo dal dominio della carne.
    </p>
  </section>
  <hr/>
  <section>
    <aside id="c7_n14" epub:type="footnote">
        <sup>14</sup> Per quanto riguarda la salvezza al di fuori della Chiesa, vedi LG, cap. II.
    </aside>
  <aside id="c7_n15" epub:type="footnote">
    <sup>15</sup> 155 volte in tutto il NT. Mai in Mt e Mc, tre volte in Gv, presente in Lc e soprattutto in Atti e nell'epistolario paolino.
  </aside>
  <aside id="c7_n16" epub:type="footnote">
    <sup>16</sup> Si avvicina al senso di “carisma”. Va detto che tra i due termini c'è anche differenza: “grazia” è il dono unico che viene da Cristo, mentre “carisma” è plurale e si esprime in modi diversi nelle singole persone. Grazia quindi è “il” dono per eccellenza, che contiene in sé tutti gli altri e che è donato attraverso Cristo.
  </aside>
  <aside id="c7_n17">
    <sup>17</sup>  Di contro alla riduzione “antropocentrica, con cui è stata affrontata la tematica della grazia nel medioevo e nella manualistica.    
  </aside>
  <aside id="c7_n18">
      <sup>18</sup>  Dimensione antropologica delle dispute cristologiche e trinitarie. Tutto questo è possibile solo se il Figlio è vero Dio e vero uomo: da qui la lotta contro le eresie cristologiche e trinitarie, che mettendo in discussione la vera umanità del Figlio di Dio riducono la portata della redenzione.
    </aside>
  <aside id="c7_n19">
    <sup>19</sup> Non si sa con quali reali effetti positivi per la teologia.    
  </aside>
  <aside id="c7_n20" epub:type="footnote">         <p>
    20 Oggi non appare più necessario     neanche giustificare che tutti gli uomini concepiti col peccato originale discendano fisicamente dal primo peccatore anche se i resoconti scritturali e la tradizione teologica e magisteriale si esprimono in tal senso, secondo categorie monogeniste. Oggi la teologia non ha più bisogno dell'ipotesi monogenista per spiegare il peccato originale. Rimane certamente la necessità di garantire l’unità del genere umano, ma questa, oggi, viene fondata su Cristo non più su Adamo, sulla grazia e non più sul peccato, cosicché monogenismo e poligenismo risultano per la fede del tutto indifferenti. Pertanto, se l’unità del genere umano o la solidarietà del peccato originale originante sono assicurabili prescindendo dalla discendenza carnale, allora il monogenismo non si richiede più quale postulato del dogma</p>
  </aside>
  <aside id="c7_n21" epub:type="footnote">         <p>
    21 <i>Catechismo della Chiesa cattolica</i>, nn. 404-405.
      </p>
  </aside>
  <aside id="c7_n22" epub:type="footnote">       <p>
      22 Posizione estrema, che sarà fatta propria da Lutero e dall’agostinismo post-tridentino.
    </p>
  </aside>
  <aside id="c7_n23" epub:type="footnote">       <p>
      23 L'impostazione biblica ci fa capire quanto sia fallace la discussione su grazia e libertà che ha contraddistinto i secoli XVI e XVII.
    </p>
  </aside>
  <aside id="c7_n24" epub:type="footnote">       <p>
      24 Va detto anche che per Agostino tutto quello che l'uomo fa di buono, lo fa Dio in lui e per lui. Su questa linea si collocano anche Lutero e la riforma. I cattolici sono d'accordo, ma salvaguardando la cooperazione dell'uomo.
    </p>
  </aside>
  <aside id="c7_n25" epub:type="footnote">       <p>
      25 Così si cerca di salvare l'autonomia e la libertà dell'uomo, cadendo però di fatto nell'errore, secondo il quale la dottrina della grazia “limita” l'uomo, quando invece lo rende in grado di vivere in pienezza la sua libertà.
    </p>
  </aside>
  <aside id="c7_n26" epub:type="footnote">       <p>
      26 È evidente che in tal modo si evita il rischio tutto agostiniano della predestinazione: la salvezza o la perdizione non dipende da Dio, ma dall'uomo e dalle sue scelte.
    </p>
  </aside>
  <aside id="c7_n27" epub:type="footnote">       <p>
      27 La grazia creata è un dono (distinto da Dio, che è grazia increata) che Dio dona all'uomo, perchè questi si elevi a Lui. L'uomo, segnato dal PO, si trova ad una distanza infinita da Dio. È solo il dono della grazia creata (adiutorium) che permette all’uomo di riavvicinarsi a Dio e diventare a Lui accetto e gradito: è la giustificazione. La grazia creata riabilita l'uomo a riallacciare la sua relazione con Dio. Che cosa realizza la grazia creata? Il primo effetto è "gratum faciens”, cioè rende l'uomo gradito a Dio, cioè fa passare l'uomo dalla condizione di peccato e di lontananza alla condizione di giustificato, cioè in corretto rapporto con Dio. Come esplica la sua azione la grazia creata? Essa realizza il suo fine nella modalità dell’habitus. Vale a dire, che questa grazia – una volta accolta dall'uomo - riveste la sua anima come una sorta di abito/vestito e perfeziona tutte le sue facoltà. Questa è la prospettiva dell'uomo giustificato. È quasi una foto da fermo: l’uomo che accoglie la grazia creata, perfezione le proprie facoltà naturali. Le grazia attuali sono in una prospettiva dinamica. Esse riguardano la condizione dell'uomo nel suo divenire. Sono ulteriori aiuti, che Dio manda all’uomo perchè compia ulteriori atti buoni e decisioni positive.
    </p>
  </aside>
  <aside id="c7_n28" epub:type="footnote">       <p>
      28 Su san Tommaso vedi anche I. Sanna, op. cit., pp. 177-179. Tommaso si occupa della grazia nella Ia Iae, che corrisponde al trattato sull'uomo. Sono quattro le questiones più importanti: 109 (necessità della grazia); 110 (la sua essenza); 111 (la sua divisione); 112 (la sua causa). La visione dell'uomo in Tommaso intende sottolineare la gratuità della grazia. Tommaso distingue i doni naturali (ragione/libero arbitrio), che sono esigiti dall'uomo in quanto creatura. I doni naturali costituiscono l'uomo come un essere che ha già una sua perfezione e quindi è indirizzato verso una sua possibile felicità naturale. Tuttavia, Tommaso sottolinea il fatto che nell'uomo esiste anche il “desiderio di vedere Dio". È una chiamata ad una felicità più piena di quella naturale. Perché l'uomo raggiunga questa felicità più perfetta, sono però necessari dei doni soprannaturali che lo abilitano ad andare oltre la proprio natura ed entrare in comunione con Dio. L'uomo, quindi, è caratterizzato dai doni naturali ed ha già una sua pienezza. Però, raggiunge la vera e perfetta pienezza solo con la grazia, cioè con i doni soprannaturali. Che relazione esiste tra doni naturali e doni soprannaturali? C'è continuità e discontinuità, secondo la logica della perfezione. La grazia porta a compimento la natura. L'uomo naturale, senza i doni soprannaturali, è una “potentia oboedientialis”, cioè una creatura che “in potenza” è “apertura” alla chiamata di Dio, già in atteggiamento obbediente. L'uomo, senza la grazia, è una creatura che sta potenzialmente in uno stato di obbedienza. Potremmo dire, quasi in attesa di essere chiamato. La grazia, che cosa è allora? Essa è necessaria per raggiungere il fine soprannaturale. Si distingue in grazia efficace e grazia sufficiente. L'essenza della grazia è essere accidentale e non sostanziale. Per quanto riguarda gli effetti, essa è habitus (grazia santificante) e trasforma realmente l'uomo che crede. Infine, la grazia proviene da Cristo (gratia Christi). Altre figure di teologi che hanno dato un contributo alla riflessione sulla grazia: Bonaventura; Duns Scoto, con il quale viene in auge il tema dell'assoluta libertà di Dio nel donare la grazia (potentia Dei absoluta-potentia Dei ordinata).
    </p>
  </aside>
  <aside id="c7_n29" epub:type="footnote">  <p>
    29 Come si può intuire, la faccenda diventa problematica: se è grazia “gratuita, come fa a diventare “abituale”? L'abito dà l'idea di qualcosa di stabile, che non cambia. Come può, inoltre, tale grazia essere solo “accidentale”? D'altra parte, si capisce l'opportunità della dimensione accidentale della grazia: se fosse sostanziale, si perderebbe tutto il discorso della gratuità della grazia.
    </p>
  </aside>
  <aside id="c7_n30" epub:type="footnote">  <p>
    30 Ciò che Lutero contesta della lettura scolastica della grazia è una lettura riduttiva della grazia creata, che la cosifica e la separa quasi dalla sua fonte, cioè la grazia increata, Dio. Per Lutero, lo schema cattolico va in questa direzione: Dio dona la grazia creata all’uomo e Dio giustifica l'uomo, perchè gli ha dato la grazia creata. Si innesca una sorta di circolo vizioso: Dio salva o è costretto a salvare? Si riduce il favore divino e la gratuità della salvezza: Dio “deve” salvare l'uomo cui ha donato la grazia creata; inoltre, la grazia creata è intesa dai cattolici come una reale modificazione della vita del credente. Per Lutero, ciò non è necessariamente vero. Dio salva a prescindere e senza pretendere una reale e previa modificazione dell'uomo. Lutero parla di “non imputazione, non di “trasformazione. L'errore della scolastica risulta essere proprio questa separazione tra grazia creata e increata. L'errore di Lutero è aver portato all'eccesso la concezione cattolica di grazia creata e di aver rifiutato la visibilità della trasformazione della vita del credente.
    </p>
  </aside>
  <aside id="c7_n31" epub:type="footnote">  <p>
    31 Lutero intende salvaguardare l'assoluta libertà di Dio nei confronti dell'uomo: anche il salvato, graziato da Dio, non può accampare di fronte a Dio alcun diritto o merito, perché tutto il merito della sua salvezza e del bene che compie vengono solo da Dio. È puro dono. Al limite, Dio può anche salvare l'uomo senza che questi dia alcun segno visibile della propria salvezza. Questo significa che «Lutero nega la grazia creata», cioè nega che ci possano essere segni dell'opera di salvezza nell’uomo concreto e salvato. Si può parlare di un certo “estrinsecismo” della grazia, di contro all'impostazione tomista, che invece insiste sulla trasformazione effettiva del salvato.

    </p>
  </aside>
  <aside id="c7_n33" epub:type="footnote">  <p>
      33 <i>Dikaiosùne Theou</i>: vedi anche TOB e note rispettive.
    </p>
  </aside>
  <aside id="c7_n34" epub:type="footnote">  <p>
    34 Al perfetto, azione che agisce nel presente.
    </p>
  </aside>
  <aside id="c7_n35" epub:type="footnote">  <p>
    35 Qui si parla di una condizione di peccato che avvolge tutta l'umanità, pagani e giudei. Sarà ripresa dopo, in Rm 5, più diffusamente.
    </p>
  </aside>
  <aside id="c7_n36" epub:type="footnote">  <p>
      36 Vedi anche nota TOB a Rm 10,9, nota z. Si precisa il concetto di “fede” in Paolo
    </p>
  </aside>
  </section>
</body>
</html>
