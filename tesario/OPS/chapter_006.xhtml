<?xml version="1.0" encoding="UTF-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <title>Tesario</title>
    <meta charset="utf-8"/>
    <link href="css/stylesheet.css" rel="stylesheet" type="text/css"/>
</head>
<body>
  <section>
  <h1 class="center">6</h1>
  <h2 class="center">Il dogma trinitario nei Concili di Nicea e Costantinopoli I e il "Filioque".</h2>
  <h5 class="center">Nel 3° Vol. il tema è affrontato in Teologia Trinitaria alle pp. 278-296.</h5>

  <h4>1.2. Il Concilia di Nicea (325)</h4>
  <h4>Ario</h4>
  <p>
  La posizione di Ario, presbitero alessandrino del IV secolo, è ricostruibile attraverso la testimonianza e le citazioni soprattutto del vescovo Atanasio. Possiamo riassumerla in una doppia serie di affermazioni: la prima relativa a Dio, la seconda relativa a Gesù Cristo.
  </p>
  <p>In primo luogo va affermata l'assoluta unicità e trascendenza di Dio sorgente non originata della realtà (<i>archè aghènnetos</i> = principio non generato): «Riconosciamo un solo Dio, che è il solo non generato, il solo eterno, il solo senza principio...». La <i>ousia</i> (sostanza) della divinità non può essere comunicata o divisa con altri perché diversamente sarebbe sottoposta a cambiamento o divisibile o costituirebbe un altro principio: il che è contradittorio con la realtà di Dio, unica trascendente. Se l'essere di Dio è incomunicabile ogni altra realtà rientra nell'ambito della creazione.</p>
  <p>Il <i>Logos</i> (incarnato) è una creatura perfetta; quantunque nato fuori del tempo e prima di ogni altra cosa egli non esisteva prima della sua generazione: «vi fu un tempo in cui egli non era». Distinto dalla Parola e dalla Sapienza, che sono caratteristiche della essenza divina, egli è dissimile dall'essere del Padre, né può conoscerlo perfettamente ed è sottoposto al mutamento. Solo impropriamente può essere chiamato Dio in quanto partecipe della sua grazia. Ario fa appello a diversi testi del Nuovo Testamento in cui si afferma o che il Figlio è una creatura (cf. At 2,36) o che Dio Padre è il solo Dio (cf. Gv 17,3) o che Cristo è inferiore al Padre (cf. Gv 14,28). I punti fermi della posizione di Ario sono: l’aghennesia (l’essere ingenerato) che è caratteristica essenziale del Padre e che lui fa coincidere con l'aghenesia (non divenire); e il rifiuto che la divinità possa comunicare la sua essenza.</p>
  <h4>Atanasio</h4>
  <p>La risposta di Atanasio (e di qualche altro vescovo) non si fece attendere dato che, in nome del Nuovo Testamento e in nome di un puro concetto del principio divino, veniva colpito al cuore il messaggio cristiano. Nonostante l'uso ancora fluttuante di alcuni termini (per es. ousía e hypostasis) che successivamente saranno precisati in senso tecnico, la riflessione teologica di Atanasio prepara il terreno per la risposta di fede che la comunità cristiana maturerà al Concilio di Nicea.
</p>
  <p>Atanasio parte da una istanza religioso-soteriologica:</p>
  <p>«Il Verbo non avrebbe potuto mai divinizzarci se fosse stato semplicemente divino per partecipazione e non fosse stato lui stesso la divinità essenziale, autentica immagine del Padre»<a href="#c6_n145"  epub:type="noteref">145</a>.</p>
    <p>Inoltre è illegittimo - come fanno gli eretici - costruirsi una immagine di Dio preliminare alla rivelazione e che non si sforza di rendere conto di essa.</p>
    <p>Venendo all'argomento ariano, Atanasio precisa che la filiazione divina è un processo eterno perché da sempre il Padre è generativo e il Figlio ne è la progenie, come il risplendere è della luce. «La generazione del Figlio non implica, come quella di un uomo dal Padre, che egli venne alla esistenza dopo il Padre. Anzi poiché egli è progenie del Padre e poiché Dio è eterno ed egli appartiene a Dio come Figlio, esiste da tutta l'eternità. È caratteristica degli uomini, a causa dell'imperfezione della natura, creare nel tempo, ma la progenie di Dio è eterna perché la sua natura è sempre perfetta»<a href="#c6_n146"  epub:type="noteref">146</a>. Come progenie il Figlio è diverso dal Padre, ma come Dio è uno e medesimo: «Sono uno nell’intima unione della loro natura e nell'identità della loro divinità»<a href="#c6_n147"  epub:type="noteref">147</a>. «Essi sono due perché il Padre è Padre e non Figlio e il Figlio è Figlio e non Padre»;
ma il Padre e il Figlio sono di sostanza identica. Atanasio può anche precisare che se col termine aghénnetos si intende non-generato allora ciò vale solo per il Padre; ma se col termine aghénnetos si intende non divenuto (che propriamente si esprime col termine aghénetos) allora dobbiamo intenderlo anche del Figlio che da sempre è progenie del Padre e non è posto con un atto creativo di Dio, ma è da sempre secondo la sua volontà.
</p>
    <h4>Il simbolo niceno</h4>

  <p>A Nicea viene celebrato il primo concilio ecumenico (rappresentativo di tutta la Chiesa e vincolante per tutti i cristiani). I 318 padri che vi parteciparono, dopo un laboriso dibattito poterono formulare il simbolo nel quale, prendendo le distanze dalla posizione di Ario (che viene menzionata e condannata nel testo di appendice al Simbolo stesso), tentano anche di formulare, in maniera inequivocabile e decisiva, la retta dottrina sul mistero di Dio. Il termine “Simbolo” (mettere insieme) va colto nel suo senso originario di punto d'incontro e di riconoscimento: attraverso di esso la comunità esprime la propria unità e ritrova la sua carta di identità. La sua struttura ternaria attinge alle formule trinitarie già ormai abbastanza in uso nella liturgia e nella vita della Chiesa. Evidentemente viene ampliato soprattutto il secondo articolo, perché in esso viene formulata la risposta dogmatica contro l'eresia di Ario. Nella traduzione del testo cerchiamo di attenerci, il più possibile, all'andamento dell'originale.
</p>
    <h4>Analisi del testo</h4>
    <p>Nei primi due articoli (che costituiscono la maggior parte del testo) si intrecciano due linee di affermazioni che vanno lette sia diacronicamente che sincronicamente. La prima linea è relativa al mistero di Dio nella sua identità, la seconda si muove secondo un andamento storico-salvifico. Così se l'affermazione del Padre nel primo articolo assume senso pieno dall'affermazione del Figlio nel secondo articolo, in un rapporto che il Concilio afferma come immanente nell'Unico Dio; l'affermazione della creazione nel primo articolo prepara quella del secondo in cui si fa riferimento al “farsi carne” del Figlio di Dio proprio in questo mondo e per gli uomini che in esso vivono. Ma la rilevanza del testo va individuata nella affermazione del punto di incontro tra la dinamica della realtà divina (Padre-Figlio) e la dinamica della realtà mondana: «l’unico Signore Gesù Cristo» è il punto di questo incontro nel quale, mentre si fa riferimento ad un avvenimento storico (la persona di Gesù Cristo) si professa l’irruzione in esso della stessa realtà di Dio nella sua intimità (l’unico Signore).</p>
    <h4>Breve commento del testo</h4>
    <p>«Noi crediamo in» (<i>pisteủomen eis</i>) è la formula plurale, che esprime la collegialità del concilio, espressione della fede di tutta la Chiesa. La Chiesa è in questo “in” (eis) nel quale si autocomprende nel suo abbandono credente e fiducioso in Dio.</p>
    <p>«Nell’unico Dio, Padre onnipotente...». Preferiamo leggere di seguito (Dio Padre onnipotente) perché più consono alla prospettiva greca che coglie nel Padre il principio della divinità e che quindi, affermando Dio, non può non affermarlo e professarlo come Padre. In ciò c'è una continuità con l’uso neotestamentario di <i>theós</i> (Dio) che quasi sempre designa il Padre. Il concilio proclama in primo luogo l'unicità di Dio a salvaguardia di un rigoroso monoteismo; ma affermando Dio come Padre lascia intravedere una relazione originaria di Dio stesso tale che consente di chiamarlo Padre: il riferimento al Figlio viene ripreso e approfondito nel secondo articolo ma già è anticipato nel primo.</p>
    <p>«Creatore di tutte le realtà visibili e invisibili»: il termine creatore (<i>poietèn</i>) è diverso dal termine Padre perché designa un rapporto diverso col mondo creato rispetto a quello che il Padre ha col Figlio. Non c'è un rapporto necessario tra l’onnipotenza di Dio e la sua creazione. Se Dio è originariamente Padre lo è perché genera il Figlio e questo è costitutivo del suo essere Padre e quindi Dio. Se Dio crea, il suo fare (<i>poiéin</i>) non è costitutivo del suo essere originario ma avviene «per noi uomini e per la nostra salvezza» a beneficio dell'altro, della sua creatura che egli crea. L'espressione, «tutte le realtà visibili e invisibili», è una espressione che designa la totalità delle creature poste in essere da Dio.</p>
    <p>«E nell’unico Signore Gesù Cristo» così è introdotto il secondo articolo nel quale si enuncia, con terminologia biblica, ad un tempo sia la divinità (Signore, Cristo) sia l'umanità (Gesù). Ma i due aspetti indissolubilmente congiunti vengono ripresi e ampliati nelle due parti in cui si sviluppa tutto l'articolo.</p>
    <p>«Il Figlio di Dio, unigenito generato dal Padre». Mentre Ario si era fermato ad accettare che Gesù fosse «Figlio di Dio» (e Dio in senso improprio) in forza della sua grazia divina e ferma restando la distanza incolmabile tra Dio e la sua umanità; il Concilio riecheggiando formule neotestamentarie (cf. Gv 20,31) con l'articolo determinativo (il Figlio) precisa che si tratta di un rapporto all’interno stesso di Dio il quale è Padre perché genera il Figlio. Tale generazione è unica.</p>
    <p>«Cioè dalla sostanza del Padre, Dio da Dio, luce da luce, Dio vero da Dio vero, generato non creato, consustanziale al Padre (<i>homoousion to Patri</i>)». Il concilio per rendere inequivocabile il dato di fede ricorre a tutta una serie di espressioni (alcune delle quali convalidate dalla tradizione precedente) che dicono la singolarità del rapporto tra Dio e Gesù Cristo. Particolarmente significativo il ricorso alla categoria “sostanza” cui i padri si sentirono obbligati (nonostante non si trattasse di un termine biblico) proprio per salvaguardare la divinità del Figlio e il fatto che il padre e il Figlio sono uno come Dio. Era un termine col quale poteva essere espresso l'equilibrio teologico: «<i>homoousios</i> significa “di un'unica sostanza” contro Ario, e significa “di un unico contenuto°” contro coloro che... replicavano che in tal modo si affermava l'esistenza di due dèi»<a href="#c6_n148"  epub:type="noteref">148</a>. Questo consentiva la netta differenza tra generazione e creazione: la generazione avviene in Dio stesso e costituisce il Padre e il Figlio, la creazione avviene nella creatura la quale non condivide la sostanza di Dio ed è posta nella diversità da essa.</p>
    <p>«Mediante il quale tutte le realtà sono state create». Il concilio riecheggiando diversi testi del Nuovo Testamento (da Paolo a Giovanni) afferma la mediazione di Cristo nella creazione. Trattandosi dell’unico soggetto (l’unico Signore Gesù Cristo) «che introduce l'articolo sembra che qui vada colta non solo la mediazione del <i>Logos</i> di Dio, attraverso il quale il Padre conosce e pone in essere le cose, ma quella del Logos incarnato, il Figlio di Dio fattosi uomo, in vista del quale il mondo è posto in essere. Da qui può essere introdotta la seconda parte dell'articolo che ricapitola l'economia salvifica nella vita di Gesù.</p>
    <p>«Per noi uomini e per la nostra salvezza è disceso e si è incarnato, si è fatto uomo, ha patito, è risuscitato il terzo giorno, è salito al cielo, e verrà a giudicare i vivi e i morti». Il simbolo ripropone le tappe principali della vita di Gesù; ma colui del quale veniva affermata l'identità di sostanza col Padre è lo stesso che condivide l'essere uomo: in Gesù, Dio veramente raggiunge l'uomo, si fa uomo e può offrire la sua salvezza. Tutto ciò che in Gesù si compie avviene «per noi uomini e per la nostra salvezza». Le affermazioni sulla vita di Dio (il Padre e il Figlio) si incrociano con quelle sulla vita dell'uomo.</p>
    <p>«E nello Spirito Santo». Il simbolo si limita al minimo della formulazione tradizionale di fede. Sarà compito del Concilio Costantinopolitano I riprendere e portare a maturazione le affermazioni di fede sullo Spirito Santo.</p>
    <h4>Osservazioni</h4>
    <p>La formulazione del simbolo niceno ci pone dinanzi a una serie di considerazioni.</p>
    <p>In primo luogo rileviamo che si tratta di un fatto completamente nuovo il ricorso a categorie culturali da parte della Chiesa per esprimere e vincolare la professione di fede. Per quanto intenzionati a utilizzare soltanto testi biblici, in verità i padri conciliari (almeno Atanasio lo riconosce espressamente) si sentirono obbligati e quasi costretti a ricorrere a una categoria di pensiero estranea al linguaggio biblico eppure necessaria per cautelare, in quel contesto, la retta dottrina. Nella costruzione storica che porta all’uso conciliare dell’homoousios gli autori fanno osservare che si tratta di un termine che dal suo uso remoto viene lentamente piegato a una accezione nuova nell'ambito del linguaggio teologico. Inoltre per il momento storico-culturale in cui venne utilizzato, si trattava del termine più adeguato per salvaguardare sia l'affermazione della divinità di Gesù (ha in comune col Dio la stessa sostanza divina) sia il monoteismo cristiano (non si tratta di due sostanze o parti ma della stessa sostanza). Ciò non toglie che restasse aperto il problema di come garantire e parimenti tematizzare la diversità del Padre rispetto al Figlio e viceversa.</p>
    <p>In secondo luogo va considerato che, al di là della utilizzazione di un termine nuovo, ciò che veniva chiamato in causa era l'immagine stessa di Dio attestata dalla rivelazione. In questo campo la teologia cercava di offrire gli strumenti che aiutassero la fede ad esprimersi adeguatamente mentre da essa riceveva i contenuti ispiratori. Quando Ario, nella presunta difesa di Dio, ne afferma la sua irriducibile trascendenza rispetto al mondo e alla storia, in verità non sta riconoscendo la novità sconvolgente della rivelazione. La sua immagine è più segnata dalla precomprensione greca di Dio che non può interessarsi e coinvolgersi nella realtà mondana perché a lui inferiore, anziché da ciò che il Nuovo Testamento lascia intravedere e sentire nella persona di Gesù. Parimenti quando Ario afferma che Dio non può comunicare se stesso perché altrimenti ne scaturirebbero due principi (arché) in verità si sta lasciando rinchiudere nell’angustia del procedimento greco che tende ad approdare più ad un Dio solitario che a un Dio che viva di comunione di amore. L’ortodossia, nella consapevolezza credente che l'uomo è più grande di quanto egli stesso possa pensare (essendo pensato e amato da Dio) e che Dio è più sorprendente di ogni attesa umana, non può non intraprendere il cammino che fa esplodere il linguaggio umano verso sensi e significati nuovi. Gesù Cristo, «consostanziale al Padre», assurge a cifra interpretativa della realtà tutta in senso cristiano. Solo questo spiega come uomini quali Atanasio sono pronti a intraprendere la strada dell'esilio e delle persecuzioni per difendere il patrimonio della fede.</p>
    <h4>1.3. II Concilio di Costantinopoli I (381)</h4>
    <h4>I grandi Padri Cappadoci</h4>
    <p>Dopo il concilio di Nicea non tutto rimase tranquillo. A parte le incomprensioni che si svilupparono intorno all’homoousios, restavano certamente aperti sia il problema di precisare concettualmente l'identità del Padre rispetto al Figlio e allo Spirito, sia l'urgenza di affermare in maniera adeguata la diversità dello Spirito Santo. Si trattò di decenni decisivi nei quali soprattutto la riflessione dei grandi Padri Cappadoci segnò la maturazione della dottrina e della teologia trinitaria. In questo contesto cominciò a determinarsi la distinzione tra i due termini teologici ousía e hypostasis. Usati ancora fino al tempo di Atanasio in maniera pressocché indifferente, vengono a poco a poco utilizzati per dire il primo (ousia) ciò che è comune e costituisce il loro essere Dio nel Padre, nel Figlio e nello Spirito; il secondo termine (hypostasis) per determinare i “modi di sussistenza” dell’unico Dio nella diversità del Padre del Figlio e dello Spirito Santo. «Una ousia in tre ipostasi» diventa nei Cappadoci la formula dogmatica e teologica per esprimere il mistero della Trinità. La loro insistenza è soprattutto sulle ipostasi divine perché in esse viene rivelato il nome di Dio e attraverso di esse può essere evidenziato il senso della rivelazione cristiana. Il Padre è la fonte, il principio della divinità ed egli comunica il suo essere alle altre persone divine: da lui il Figlio è generato, da lui lo Spirito procede. Ciò non compromette l'uguaglianza divina perché «tutto ciò che il Padre è si vede nel Figlio, tutto ciò che il Figlio è appartiene al Padre. Il Figlio nella sua totalità dimora nel Padre e possiede a sua volta il Padre nella sua totalità. L’ipostasi del Figlio è la forma e la presentazione mediante la quale il Padre è conosciuto e l'ipostasi del Padre è riconosciuta nella forma del Figlio»<a href="#c6_n149"  epub:type="noteref">149</a>. Come precisa il Nazianzeno: «I tre hanno una sola natura, cioè Dio, poiché il Padre è il fondamento dell'unità, dal quale e verso il quale si contano le altre persone»<a href="#c6_n150"  epub:type="noteref">150</a>. Ma come si caratterizzano le tre ipostasi rispetto all’unica ousía? Con diverse accentuazioni essi precisano che l’ipostasi del Padre si caratterizza per la paternità o per l’essere ingenerato; quella del Figlio per la filialità o l'essere generato e quella dello Spirito per il potere santificante, la missione o processione. La distinzione allora trova fondamento nella loro origine e nel reciproco rapporto: le ipostasi allora si configurano come i modi diversi nei quali la sostanza divina indivisibile si distribuisce o si presenta. Ma tutto questo si organizza intorno all’avvenimento della salvezza nel quale l’unica operazione divina avviene dal Padre per mezzo del Figlio nello Spirito.</p>
    <p>«Se osserviamo un’unica attività del Padre, del Figlio e dello Spirito Santo non diversa in nulla rispetto a ciascuno, siamo costretti a dedurre l’unità della natura dall'identità di attività poiché Padre Figlio e Spirito Santo cooperano nel santificare, vivificare, consolare e così via» <a href="#c6_n151"  epub:type="noteref">151</a>.</p>
    <p>Fu l'eresia dei macedoniani (dal vescovo di Macedonio di Costantinopoli) ad accelerare la chiarificazione dogmatica sullo Spirito Santo. Ricalcando la posizione che Ario aveva assunto nei confronti di Gesù Cristo, i macedoniani raccogliendo testi biblici che affermavano l’inferiorità dello Spirito o che si caratterizzavano per il silenzio sulla sua divinità, sostenevano una posizione intermedia dello Spirito tra Dio e le creature. Preferivano comunque la formula “simile in sostanza” con la quale intendevano escludere la partecipazione all'unica sostanza divina. D'altra parte se lo Spirito Santo fosse Dio - argomentavano - 0 sarebbe un principio non originato come il Padre, o sarebbe fratello del Figlio!</p>
    <p>I Cappadoci, ereditando e sviluppando la testimonianza della tradizione, precisavano quanto segue. Intanto il ritardo del riconoscimento della divinità dello Spirito viene addebitato al fatto che il riconoscimento del Padre doveva precedere quello del Figlio (Antico Testamento), quello del Figlio quello dello Spirito (Nuovo Testamento) e quello dello Spirito veniva finalmente attuato nel tempo della Chiesa perché egli è stato effuso nei nostri cuori (Gregorio Nazianzeno).</p>
    <p>Viene ricostruita l'ampiezza della testimonianza biblica soprattutto circa l'associazione dello Spirito col Padre e il Figlio nell'opera di santificazione e di deificazione (Basilio). Viene distinta l'ipostasi dello Spirito rispetto a quella del Figlio perché essa non avviene per generazione ma per processione. Si insiste soprattutto sulla unicità della ousia, della quale sono partecipi le tre ipostasi e sulla unità della attività dello Spirito con l'opera del Padre e del Figlio. Ma ci siamo limitati solo a qualche elemento orientativo, mentre rinviamo alla ricchezza delle grandi opere teologiche quali quella <i>Sullo Spirito Santo</i> di Basilio, i <i>Carmi</i> di Gregorio Nazianzeno o il <i>Contro Eunomio</i> e il <i>Grande discorso catechetico</i> di Gregorio di Nissa.</p>
    <h4>Il simbolo costantinopolitano</h4>
    <p>Approvato dal Concilio di Costantinopoli I (381) è divenuta la formula di fede ufficiale distintiva dei cristiani. È chiamato anche Simbolo niceno-costantinopolitano per la sua stretta relazione con quello già approvato a Nicea. Ci limitiamo a riprendere solo gli elementi nuovi rispetto a quanto già commentato a proposito del simbolo niceno. I padri conciliari, interessati ad affermare la divinità dello Spirito Santo, cercarono di attingere soprattutto ad espressioni bibliche che dicessero la specificità della sua ipostasi e della sua azione. Essi preferirono non fare ricorso all’<i>homoousios</i>, anche se già abbastanza diffuso, per distinguere meglio lo Spirito rispetto al Figlio.</p>
    <p>«Crediamo nell’unico Dio, Padre onnipotente, creatore del cielo e della terra, di tutte le realtà visibili e invisibili»: il primo articolo ripete quello di Nicea eccetto l'aggiunta “cielo e terra” che in quello di Nicea veniva menzionata a proposito della creazione mediante il Cristo.</p>
    <p>«E nell’unico Signore Gesù Cristo il Figlio di Dio, l’Unigenito, che è nato dal Padre prima di tutti i secoli, luce da luce, Dio vero da Dio vero, generato non creato, consustanziale al Padre, mediante il quale tutte le realtà sono state create». Anche qui il simbolo riprende il tema del rapporto immanente in Dio tra il Padre e il Figlio con la sola aggiunta «prima di tutti i secoli» evocando il processo eterno della filiazione divina.</p>
    <p>«Per noi uomini e per la nostra salvezza è disceso dal cielo e si è incarnato da Spirito Santo e da Maria la vergine, si è fatto uomo, fu crocifisso per noi sotto Ponzio Pilato morì e fu sepolto ed è risuscitato al terzo giorno secondo le Scritture, è asceso nei cieli, e siede alla destra del Padre di nuovo verrà nella gloria a giudicare i vivi e i morti e il suo regno non avrà fine». Gli elementi rilevanti di questa parte sono la elencazione completa dei misteri della vita del Signore (rispetto a Nicea vengono aggiunte le menzioni dell'assidersi alla destra del Padre e della signoria di Cristo) ma soprattutto la solenne anticipazione del tema dello Spirito proprio laddove l'evento del Cristo, fin dalla sua nascita, viene interpretato alla luce dello Spirito («si è incarnato da Spirito Santo»). Il testo sembra muoversi verso una lettura pneumatologica dell'evento di Gesù Cristo, lasciando intendere che tutti gli avvenimenti della sua vita, a partire dalla sua nascita, sono sostenuti dalla presenza dello Spirito mentre, a sua volta, la vita umana di Gesù assurge a luogo privilegiato in cui tale presenza salvifica dello Spirito si annunzia e si realizza.</p>
    <p>«E nello Spirito Santo, il Signore e il vivificante, che procede dal Padre (<i>ek tou Patròs ekporeuómenon</i>) e con il Padre e il Figlio è conadorato e con-glorificato, e parlò per mezzo dei profeti». L'articolo sullo Spirito è il frutto specifico del Costantinopolitano. Il testo è piuttosto scarno ma nella sua essenzialità ci offre gli elementi decisivi per la professione di fede. Facciamo notare preliminarmente (anche se ciò emergeva già a Nicea) che la struttura ternaria del Simbolo trova il suo compimento nel riconoscimento dello Spirito che viene professato nell’unico atto di fede (<i>pisteủomen eís</i>) che si affida al Padre e al Figlio. L'ulteriore riferimento alla Chiesa (“e nella Chiesa...”) trae senso nell'ambito di quanto si afferma dell'opera dello Spirito. Nella sequenzialità dell'articolo possiamo osservare che in primo luogo viene affermata la divinità dello Spirito, in secondo luogo viene formulata la specificità della sua ipostasi, quindi viene proposto l'atteggiamento che si addice da parte dei credenti e un riferimento sommario alla sua presenza nella economia veterotestamentaria.</p>
    <p>«Signore e Vivificante» sono termini che si addicono allo Spirito e ne dicono la sua signoria nell'ordine della grazia. La vita di Dio viene donata attraverso lo Spirito, anzi essa consiste nello Spirito che vivifica dall’intimo il credente (non è esclusa la funzione cosmica dello Spirito Ma come giustificare la sua ipostasi nell’intimo della sostanza divina? Con la formula, “procedente dal Padre”, il Concilio per un verso dice l’origine divina dello Spirito appunto «dal Padre» analogamente a quanto era stato affermato del Figlio; per altro verso intende distinguerla dalla filiazione limitandosi a contrassegnarla come “processione”. Con ciò il Concilio - anche se limitandosi al minimo - pone lo Spirito nell'ambito di Dio, distinguendo nella sostanza divina Colui che è origine (il Padre), colui che è originato secondo la filiazione (il Figlio) e colui che è originato secondo la processione (lo Spirito); c'è una citazione
implicita di Gv 15,26. Sul contenuto di questa “processione” il simbolo non aggiunge altro. Al credente resta la riconoscenza per la vita divina attuata dallo Spirito e quindi l'adorazione e la glorificazione per le meraviglie di ciò che Dio è e di ciò che egli compie per la creatura. Qui si inserisce appunto l'articolo sulla Chiesa e la chiusa del Simbolo.
</p>
    <p>«Nella Chiesa una, santa, cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita nel mondo che verrà. Amen». Nella Chiesa si visibilizza il dono della vita trinitaria (nella comunione ecclesiale e nel sacramento) e l'accoglienza credente che diventa adorazione e glorificazione. L’appello alla dimensione escatologica (la risurrezione e la vita che verrà) sigla la professione di fede proprio perché ciò che nella economia salvifica si compie è opera di Dio, e il dono della sua vita non può essere contenuto nei limiti della temporalità e della spazialità.</p>
    <p>Nonostante un certo formalismo, determinato dal genere letterario “professione di fede” e dalla istanza di salvaguardia della retta dottrina ecclesiale, a una lettura attenta il simbolo può restituire tutta la sua ricchezza. In esso, mentre la scansione ternaria fissa la dimensione trinitaria della vita cristiana, il riconoscimento della Triade divina si incrocia con l'economia salvifica: la paternità del Padre, la filiazione del Figlio e la processione dello Spirito in Gesù Cristo avvolgono i percorsi della creazione, della storia, nella forma visibile della ecclesialità; e tutto resta come sovranamente congiunto, tenuto insieme (appunto la parola “simbolo”, “mettere insieme”) sotto il segno dell'amore che è Dio in se stesso e che pervade e sostiene ogni cosa nella incrollabilità del suo esito escatologico. La serenità ieratica delle parole misurate annunzia più che la fede dell'uomo, la fedeltà di Dio all'umanità.</p>
    <h4>1.4. Dopo i grandi Concili trinitari</h4>
    <h4>Agostino</h4>
    <p>Il pensiero di Agostino è determinante per la teologia occidentale e non solo nell'ambito della riflessione trinitaria. La sua opera <i>Sulla Trinità</i> (15 libri a cui lavorò per circa 20 anni) resta una pietra miliare per la cultura cristiana. L’interpretazione del pensiero agostiniano resta però a tuttoggi problematica: Agostino avrebbe avuto la responsabilità di spostare l'attenzione sul tema della unità di Dio a preferenza di quello della Trinità. Ma non tutti gli autori sono d'accordo (cf. per esempio la tesi di G. Lafont). Possiamo organizzare l'apporto agostiniano in quattro punti.</p>
    <p>In primo luogo il problema di un lessico e di una grammatica teologica. All’interno del dato tradizionale già acquisito («vi è un solo Dio che è Trinità, Padre Figlio e Spirito Santo, distinti e coessenziali, numericamente uno nella sostanza»), Agostino cerca di chiarire che cosa è uno in Dio (la sua natura o essenza) e che cosa o chi è la Trinità (le persone e il loro reciproco rapportarsi); egli ribadisce il dovere di esprimersi al singolare quando ci si riferisce alla natura divina (alla sua azione, volontà, attività) e al plurale quando ci si riferisce alle persone.</p>
    <p>riferisce alle persone.
La distinzione tra le persone divine si fonda sui rapporti reciproci all’interno dell’unica divinità: le persone sono identiche quanto alla sostanza; però il Padre genera, il Figlio è generato, lo Spirito è dono. Ma cosa sono le persone? Superando lo schema aristotelico delle categorie (che relegava la relazione agli accidenti, diversi dalla sostanza), Agostino, sollecitato dallo schema neoplatonico e sulla scia dei padri Cappadoci, propone la categoria “relazione sussistente”. Le Tre Persone divine sono le relazioni (“rapporto verso”) altrettanto reali ed eterne del generare, essere generato, procedere.
</p>
    <p>Precisando il senso della processione dello Spirito, Agostino lo individua, all’interno di Dio, come amore reciproco tra il Padre e il Figlio (la doppia processione dello Spirito dal Padre e dal Figlio si giustifica perché il Padre dona al Figlio anche il potere di donare lo Spirito); all'interno della vita ecclesiale lo Spirito è il principio della comunione ecclesiale.</p>
    <p>Volendo approfondire la comprensione del mistero, Agostino indaga sulla creazione nella quale la Trinità, in qualche modo riflette se stessa.
Maggiore importanza egli riserva all'analisi psicologica attraverso la quale egli tenta di individuare, soprattutto nell’uomo, le vestigia, le orme della Trinità: rispettivamente nell’uomo esterno, nella mente, nell'anima (mente, conoscenza, amore; memoria, ragione, volontà...).
</p>
    <p>Non va trascurato il debito che Agostino ha con la tradizione latina che lo procedeva, sia nella determinazione di alcuni termini (persona, natura divina) che nella organizzazione sistematica. Alludiamo soprattutto all'apporto rilevante di Tertulliano, di Novaziano e di Ilario di Poitiers. Infine, a parte le necessarie sfumature e nonostante l'equilibrio agostiniano intorno all’unità e alla Trinità, lo spostamento di attenzione sulla natura, essenza divina e meno sul Padre (come principio della divinità e della sua unità), favorirà una certa diversificazione rispetto alla teologia orientale.</p>
    <h4>1.5. II Filioque</h4>
    <p>La storia successiva ai grandi concili trinitari si svolge in diverse direzioni: da una parte c'è il consolidamento del simbolo che diventa sempre più punto di partenza della riflessione trinitaria, determinando un certo “formalismo” dato che la riflessione più che dal dato biblico nella sua globalità, parte dalla «formula» magisteriale; dall'altra parte assistiamo al consolidarsi, in occidente, della teologia agostiniana la quale fa da supporto nella elaborazione di nuovi Simboli locali (cf. per esempio i diversi Simboli di Toledo dal V al VII secolo); infine ci sono settoriali interventi del magistero nel XII secolo contro alcuni tentativi teologici che non salvaguardavano ol’unità di Dio (pericolo di triteismo in Roscellino: Sinodo di Soissons) o la Trinità (unitarismo in Abelardo: Sinodo di Sens 1140). Intanto nel Concilio Costantinopolitano II (553) si consolida la formula greca «una divinità in tre sussistenze o personen (hypostasi o prosopi) cui farà eco la formula latina: «Un solo Dio in tre sussistenze consostanziali» del Concilio Lateranense del 649; mentre al Concilio Lateranense IV si ribadisce il principio dell'apofatismo cristiano: «Tra il creatore e la creatura non può essere affermata somiglianza senza che sia affermata maggiormente dissomiglianza» (DS 806); e al Concilio Fiorentino (1442) si riprende l'assioma teologico «in Dio tutto è uno a meno che non ci sia opposizione di relazione» (DS 1330).</p>
    <p>Più che seguire i vari passaggi di questi interventi magisteriali, riteniamo opportuno riprendere i punti più salienti del problema teologico del <i>Filioque</i> intorno al quale a tutt'oggi continua a incrociarsi il dibattito ecumenico tra Chiesa orientale e occidentale.</p>
    <p><i>Il fatto</i>. Lasciando da parte tutti i problemi legati alla storia delle due Chiese, ci limitiamo ad alcune osservazioni generali. Per quanto già esistesse qualche formula locale (per es. dal VI secolo in Spagna) che, sulla scia dell'interpretazione agostiniana dello Spirito come vincolo di amore del Padre e del Figlio, aveva già incluso il Filioque descrivendo la processione dello Spirito “dal Padre e dal Figlio”; fino all'XI secolo le Chiese di Oriente e di Occidente erano rimaste in comunione nonostante le diversificate teologie trinitarie. Fu soltanto nel 1014 che Benedetto VIII interpolò nella formula latina del Simbolo niceno-costantinopolitano il Filioque. Tale interpolazione, che in verità esprimeva una dottrina e una prassi largamente diffuse in Occidente e che non avevano impedito la comunione con l'Oriente, fu però giudicata insostenibile dalle Chiese d'Oriente sia perché si trattava di manomissione di un simbolo approvato in un Concilio ecumenico, sia perché sembrava imporre la prospettiva latina nella interpretazione del Simbolo stesso.</p>
    <p><i>Il problema teologico</i>. In verità bisogna tener conto che la formulazione latina del <i>Filioque</i> col <i>procedit</i> (cioè lo Spirito Santo procede dal Padre e dal Figlio) rispetto al termine greco <i>ekporeuómenon</i> acquista un valore semantico diverso. Infatti mentre il procedere latino dice «l'avanzare, facendo posto a quello da cui ci si allontana e al quale si resta per lo stesso atto legati: non è l’uscire dall'origine ma il progredire a partire dall'origine», l’<i>ekporeúomai</i> connota l’uscire dalla prima sorgente, l’origine assoluta»<a href="#c6_n152" epub:type="noteref">152</a>. Per gli Orientali allora la formula risuona come un attentato alla “monarchia” (nel senso dell’“unico principio’”) del Padre, sorgente unica della Trinità. Se si aggiunge la tendenza occidentale a trattare della natura divina, prima di parlare del Padre che ne è l’origine (ciò avrebbe portato nel XVIII secolo alla separazione - assurda teologicamente - dei due trattati sul mistero di Dio uno e sul mistero di Dio trino), si intravede come intorno alla teologia del Filioque si siano potute sviluppare opposizioni insanabili da parte di orientali che, come V. Lossky, nell’oblio o sottovalutazione del tema dello Spirito hanno colto la causa delle ambiguità istituzionali del cattolicesimo<a href="#c6_n153" epub:type="noteref">153</a>.</p>
    <p>Il dibattito attuale in campo ecumenico ha potuto farsi attento sia alle differenze categoriali tra il mondo latino e quello greco, sia alle diverse accentuazioni teoretiche e pratiche delle due Chiese. Se viene riconosciuto al Filioque il tentativo cattolico di coprire il silenzio che il Simbolo mantiene sulla relazione Figlio-Spirito Santo, resta aperta l'urgenza del superamento del “cristomonismo” in vista di una reciproca integrazione tra cristologia e pneumatologia con i corrispondenti risvolti ecclesiologici, sacramentali <a href="#c6_n154" epub:type="noteref">154</a>.</p>
  </section>
  <section>
    <aside id="c6_n145" epub:type="footnote">
    <p>145 N. D. KELLY, <i>Il pensiero cristiano delle origini</i>, Bologna 1972, 298.</p>
  </aside>
  <aside id="c6_n146" epub:type="footnote">
    <p>146 ATANASIO, <i>Contro Ario</i>, 1,14. 147 Ib. 3,4. 280
    </p>
  </aside>
  <aside id="c6_n147" epub:type="footnote">
    <p><i>Ib.</i> 3,4</p>
  </aside>
  <aside id="c6_n148" epub:type="footnote">
    <p>148 G. L. PRESTIGE, <i>Dio nel pensiero dei Padri</i>, Bologna 1969, 226.
    </p>
  </aside>
  <aside id="c6_n149" epub:type="footnote">
    <p>149 BASILIO, <i>Ep.</i> 38,8.</p>
  </aside>
  <aside id="c6_n150" epub:type="footnote">
    <p>150 NAZIANZENO, <i>Or.</i> 42,15.</p>
  </aside>
  <aside id="c6_n151" epub:type="footnote">
    <p>151 GREGORIO NISSENO, <i>Ep.</i> 189,6ss.</p>
  </aside>
      <aside id="c6_n152" epub:type="footnote">
    <p>152 B. FORTE, Trinità come storia. Saggio sul Dio cristiano, Alba 1985,125.</p>
  </aside>
  <aside id="c6_n153" epub:type="footnote">
    <p>Cf. <i>Ib.</i>117</p>
  </aside>
  <aside id="c6_n154" epub:type="footnote">
    <p>Cf. <i>Ib.</i>127-132</p>
  </aside>
  </section>
</body>
</html>
