<?xml version="1.0" encoding="UTF-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <title>Libro</title>
    <meta charset="utf-8"/>
    <link href="css/stylesheet.css" rel="stylesheet" type="text/css"/>
</head>
<body>
  <section>
            <h1 class="center">5</h1>
  <h2 class="center">Il Mistero della Risurrezione di Gesù.</h2>
    <h5 class="center">Nel 1° Vol., tema trattato in Cristologia, pp. 484-500.</h5>
    <h4>7. IL MISTERO DELLA RISURREZIONE DI GESÙ</h4>
    <h5>7.1. <i>Introduzione</i></h5>
    <p>L’ultimo grande mistero della vita di Cristo Gesù è il mistero della sua risurrezione, così come è testimoniato dall'esperienza degli apostoli subito dopo la morte di Cristo Gesù.</p>
    <p>
      Come risulta dai vangeli, gli apostoli avevano in un certo senso pensato che forse ormai tutto era finito e che quindi la grande missione di Gesù, col suo annuncio del Regno di Dio, fosse terminata con la sua morte.
    </p>
    <p>
      Tuttavia gli stessi vangeli notano una discontinuità tra questo sentimento di «fine» e, successivamente, un immediato sentimento di «inizio», dovuto a qualcosa che ha fatto comprendere agli apostoli come in realtà la missione di Gesù non fosse finita con la sua morte violenta ma continuerà con il loro impegno missionario.
    </p>
    <h5>7.2. <i>Il Cristo risorto e glorificato</i></h5>
    <p>
      Gli apostoli hanno dunque avuto un nuovo impulso che essi stessi testimoniano e trasmettono con l'affermazione: «Gesù è risorto»; o piuttosto: «Gesù è stato risorto», poiché le prime affermazioni sono normalmente di tipo teocentrico. Così ad esempio, in At 2,32, viene affermato: «Questo Gesù, Dio lo ha risuscitato. E di ciò siamo testimoni noi tutti».
    </p>
    <p>
      Gli apostoli quindi testimoniano una realtà, che certamente sfugge ai sensi della conoscenza oggettiva: la risurrezione di Cristo Gesù. Questa testimonianza la si trova continuamente nel Nuovo Testamento, laddove però la lettura di tutti i testi che parlano di questo evento, così unico e così inaspettato, manifesta al loro interno delle notevoli differenze. C'è una notevole diversità, immediatamente riscontrabile, dalla lettura in parallelo di questi testi evangelici tra le varie narrazioni e tra le varie testimonianze pasquali. Tale diversità ha creato problemi nella interpretazione di questo mistero.
    </p>
    <p>
      Ciò detto si possono individuare due filloni fondamentali di tradizioni pasquali: il primo è il kerigma pasquale e consiste in espressioni molto sintetiche, molto semplici ma molto chiare, autentiche espressioni di fede, quasi piccoli «Credo» in Cristo Gesù; l'altro è costituito dai grandi racconti degli eventi pasquali.
    </p>
    <p>
      Il kerigma pasquale appare, come si è detto, in formulazioni molto stilizzate, nate tanto in ambiente missionario (dal bisogno di annunciare in maniera sintetica l'evento della fede), quanto in ambiente liturgicocelebrativo. Ad esempio, l'affermazione di Lc 24,34: «Davvero il Signore è risorto ed è apparso a Simone», appare di derivazione liturgica. Si ricordi poi la famosa affermazione kerigmatica di 1 Cor 15,3-5, in cui viene messa in connessione la realtà della morte con quella della risurrezione: «Cristo morì per i nostri peccati, secondo le Scritture; fu sepolto e risorse il terzo giorno, secondo le Scritture; apparve a Cefa e poi ai dodici». È questo certamente un testo molto antico, probabilmente della fine degli anni 30, sorto probabilmente all'interno della comunità cristiana di Antiochia. Interessa qui sottolineare come il nucleo pasquale appaia ormai ben delineato e c'è la connessione tra la morte e la risurrezione, ed entrambe le realtà vengano viste con prospettiva salvifica.
    </p>
    <p>
      Vi sono tante altre affermazioni di tipo kerigmatico; ad esempio, At 10,40: «Ma Dio lo ha risuscitato il terzo giorno e volle che apparisse non a tutto il popolo, ma a testimoni prescelti da Dio, a noi che abbiamo mangiato e bevuto con lui dopo la sua risurrezione dai morti».
    </p>
    <p>
      Il mistero della risurrezione è celebrato pure all'interno di espressioni inniche, come in 1 Tm 3,16 dove si legge: «Davvero grande — tutti lo confessano – è il mistero di pietà: egli si manifestò nella carne, fu predicato in mezzo alle genti, fu creduto nel mondo, fu assunto nella gloria». Qui per indicare la risurrezione, viene adoperata l'espressione«fu assunto nella gloria». Di queste citazioni di tipo kerigmatico ve ne sono tante, anche nella Lettera ai Romani.
    </p>
    <p>
      Vi sono poi le famose narrazioni pasquali, presenti in tutti e quattro i vangeli. All'interno di queste si trovano anche descrizioni sui pasti del risorto; quello cioè che l'apostolo Pietro diceva in maniera succinta: «Noi che abbiamo mangiato e bevuto con lui» viene ripreso nei racconti pasquali, come ad esempio in Gv 21,1-13. Vi si trova pure l'avvenimento della incredulità di Tommaso che, esprimendo la realtà e la concretezza del mistero della risurrezione, ne suggerisce anche un'interpretazione (cf. Gv 20,19-29).
    </p>
    <p>
      Questi racconti evangelici sono provenienti da tradizioni che si sono andate sviluppando sul Cristo Risorto; i vari ambienti, i destinatari e le finalità ne hanno determinato la diversità, suggerendo diversi modi di interpretare le apparizioni del Risorto. Matteo le riferisce in Galilea, Luca a Gerusalemme, e Giovanni le assomma tutte e due. Vi sono poi i racconti del sepolcro, che certamente sono stati originati a Gerusalemme. In essi si narra delle donne che si recano al sepolcro e lo vedono aperto e vuoto e testimoniano anche l'apparizione di angeli che danno una testimonianza di Gesù Risorto.
    </p>
    <p>
      A riguardo dei racconti del sepolcro l'esegesi si è interrogata sulla loro storicità: sono narrazioni vere o soltanto un modo per dare concretezza ad un evento per sua natura metastorico? La logica farebbe pensare che le narrazioni seguano uno sviluppo cronologico che va dall'annuncio dell'angelo di fronte al sepolcro vuoto, alle apparizioni del Risorto.
    </p>
    <p>
      Si può innanzi tutto rilevare, come si diceva in precedenza, che dall'analisi dei racconti del sepolcro emergono delle discordanze sostanziali tra i racconti dei quattro evangelisti, per cui è certamente impossibile fare una ricostruzione storica degli avvenimenti. Questa assenza di preoccupazione storica non è dovuta ad una carenza di interesse per la concretezza degli avvenimenti, ma perché come sempre vengono assunti per poi essere reinterpretati nella fede. Perciò queste narrazioni evangeliche sono più una testimonianza di fede che pure narrazioni di avvenimenti storici, senza con ciò negare la validità storica.
    </p>
    <p>
      Il racconto più antico è certamente Mc 16,1-8; infatti Matteo e Luca, nel riportare gli avvenimenti della risurrezione, sono concordi quando si rifanno alla fonte di Marco, mentre si distanziano quando si rifanno ad altre tradizioni. È chiaro che anche in Mc 16,1-8 non si è in presenza di un racconto storico; in realtà l'intero racconto è finalizzato alla parola dell'angelo, che è un'espressione kerigmatica: «È Risorto. Non è qui. Ecco il luogo dove l'avevano deposto». Certamente anche Mc 16 proviene da una tradizione antica e costituisce quindi una reinterpretazione redazionale dell'evangelista di una tradizione precedente.
    </p>
    <p>
      Come interpretare il sepolcro vuoto? Mentre in passato è stato interpretato come una prova evidente della risurrezione di Cristo Gesù, oggi l'esegesi e la teologia ne vedono un segno, ma non un segno evidente della risurrezione. Il perché lo si desume dagli stessi racconti evangelici: poteva esserci un'altra interpretazione, quella cioè secondo cui i discepoli avevano portato via il corpo di Gesù inventandosi la sua risurrezione. Quindi il sepolcro vuoto, da solo, non è una prova certa della risurrezione di Cristo Gesù. È un segno che ha una sua credibilità ma soltanto relativa, perché il credere nella risurrezione non è dato da avvenimenti storici ma dalla fede; solamente per fede vi si può credere perché nessuno è stato testimone della risurrezione. Il sepolcro vuoto è un segno di credibilità, ma indiretto, che indica indirettamente la probabilità della risurrezione di Cristo Gesù; ma soltanto la fede ne fa certi.
    </p>
    <p>
      Inoltre, tutto il racconto delle donne che si recano al sepolcro vuoto risente molto di una celebrazione cultuale che a Gerusalemme si sarà fatta sin dagli inizi presso il sepolcro di Gesù. Infatti, il tutto è stilizzato come frutto di una celebrazione annuale della risurrezione di Cristo. Tornando a Mc 16,1-8, si può dire che il racconto si fonda certamente su un avvenimento storico, ma è difficile dire il come si sia in realtà verificato.
    </p>
    <p>
      Quanto ai racconti sulle apparizioni di Cristo Gesù, queste sono un evento storico rilevabile per la testimonianza apostolica che se ne ha, ma anche in questo caso, reinterpretate teologicamente in vario modo. In Marco originariamente non erano testimoniate; Matteo le pone in Galilea; Luca le pone a Gerusalemme; Giovanni le sintetizza e riferisce pure della tradizione del sepolcro vuoto. Queste diversità dicono che non si deve guardare tanto alla ambientazione storica di questi avvenimenti, quanto piuttosto al loro contenuto, cercando di comprenderne il significato nel modo più opportuno e più giusto. Tali narrazioni sono testimonianze di fede che richiedono di essere reinterpretate alla luce di una retta ermeneutica. A riguardo, fino a più di due secoli fa la loro interpretazione è stata piuttosto omogenea: si notavano le discrepanze, ma non si dava loro molto peso, mentre si sottolineavano gli elementi comuni e tutto portava a darne anche una credibilità storica.
    </p>
    <p>
      Paolo dice: «Cristo apparve a Cefa e poi ai dodici». In Bultmann<a href="#c5_n14" epub:type="noteref">14</a>, che precedentemente ha affermato che la risurrezione di Gesù non è un fatto oggettivo, c'è stato un qualche tentativo di riconsiderare anche la concretezza storica dell'evento della risurrezione.
    </p>
    <p>
      È anche interessante ricordare il teologo Willy Marxsen, negli anni '70, il quale ha proposto una sua interpretazione delle apparizioni del Cristo Risorto. Distingue l'avvenimento dalla sua interpretazione: per lui ogni avvenimento può essere variamente interpretato. In questo senso, l'interpretazione che gli apostoli hanno dato delle apparizioni è «una» interpretazione, ma non è detto che sia «la» interpretazione unica. È stato un modo di interpretare da parte degli apostoli con loro categorie conoscitive; ma è possibile prospettare una diversa interpretazione. La risurrezione è quindi un avvenimento di per sé neutro, che poi gli apostoli hanno interpretato affermando che Cristo è risorto.
    </p>
    <p>
      Ma questa non è l'unica forma interpretativa. Marxsen, da parte sua, fornisce un'altra diversa interpretazione, che è più legata al Gesù storico. Secondo lui, l'avvenimento della risurrezione si può interpretare con l'affermazione che la causa di Gesù continua: quella missione, quella causa del Gesù storico che sembrava finita con la sua morte, invece continua. Per cui, ciò che gli apostoli hanno interpretato come risurrezione di Cristo Gesù, oggi lo si può interpretare con quest'altra affermazione: la causa di Gesù continua, e noi siamo chiamati a continuarla, annunciando l'evento del Regno di Dio e predicandolo nel tempo di oggi.
    </p>
    <p>
      Contro Marxsen, riaffermando tutta la tradizione oggettiva, metafisica per un verso ed una ermeneutica per altro verso, si deve invece ritenere che tra l'evento ed il suo significato c'è una continuità. L’ontologia afferma il rapporto tra onticità e logicità della realtà, per cui se c'è una certa realtà, c'è una certa sua logicità e viceversa. L'evento ha un suo fondamentale significato, anche se vi può essere un  modo diverso di dirlo, non tale però da poter distanziare o opporre tali diversi modi di dire. Quindi, posto l'evento, ne conseguono un certo significato, e certi modi di dire tra di loro armonizzabili.
    </p>
    <h5>7.3. <i>Riflessione teologica</i></h5>
    <p>
      La riflessione sulla risurrezione è iniziata dal giorno in cui è accaduta. Gli uomini di quel tempo sono stati testimoni del fatto che alcuni hanno cominciato a predicarla e hanno affermato di avere avuto delle apparizioni del Risorto. Questi uomini (Pietro, gli apostoli, le donne) a cui Cristo è apparso, sono dei testimoni storici.
    </p>
    <p>
      In 1 Cor 15,3-5 Paolo afferma che il Cristo risorto si è mostrato a Pietro ed ai Dodici, e le sue apparizioni danno fondamento al loro compito e alla loro missione; infatti da queste appare il ruolo di primo piano degli apostoli e particolarmente di Pietro primo testimone (da ciò gli deriva il primato). In conseguenza di ciò, l'evento pasquale della risurrezione è accessibile solo attraverso la testimonianza degli apostoli, che parlano di un rapporto personale con il Cristo Risorto e dunque di una missione.
    </p>
    <p>
      A riguardo delle apparizioni è usato il verbo vedere utilizzato al passivo (egli è stato fatto vedere), nel senso che il primato dell'azione del vedere spetta a Dio; è Dio che opera le apparizioni del Cristo risorto (interpretazione teocentrica); oppure può essere interpretato: Cristo si è fatto vedere (interpretazione cristocentrica). In ogni caso l'azione avviene a partire o da Dio o da Cristo. Si è così in presenza di un evento che è di origine trascendente e che gli apostoli ricevono. Queste apparizioni, dal punto di vista formale, vengono presentate nei vangeli secondo il modello della teofania antico-testamentaria. Come nell'Antico Testamento, Dio è soggetto delle teofanie, così, adesso a riguardo delle apparizioni del Cristo, emerge un agire da parte di Dio; gli apostoli ricevono l'evento e ne ricevono anche il significato. La comprensione di quest'evento può essere detta in maniera diversa (secondo i vari scrittori) proprio perché i vari scrittori vogliono sottolineare aspetti diversi.
    </p>
    <p>
      Anche Paolo, quando parla di visioni, in cui gli appare il Cristo, è in riferimento al Cristo glorioso (cf. Gal 2,15; 1 Cor 15): è il Cristo in una situazione nuova, quella di glorificato. Gli stessi verbi che dicono l'evento di Cristo come di colui che è risorto, si riferiscono proprio al        Cristo glorioso.        
    </p>
    <p>
      In Fil 3,12 e Gal 1,11-12 si parla di apparizioni che innescano un rapporto personale e una comprensione ultima e definitiva dell'opera salvifica di Cristo Gesù. Emerge, da questi testi, il senso di un rapporto dinamico-personale che termina in una missione particolare.
    </p>
    <p>
      Nel contesto della risurrezione vengono utilizzati anche termini di tipo escatologico e quindi si parla di rivelazione di Gesù Cristo. Il termine greco è apocalisse (rivelazione), e quindi gli apostoli predicano un evento per sua natura escatologico, che è irreversibile ed è anticipazione di quanto Dio opererà negli ultimi giorni per tutti. In questo rivelarsi escatologico è Dio che rivela e manifesta la sua gloria e lo fa attraverso le apparizioni del Cristo risorto. Viene certificato che colui che è apparso agli apostoli è veramente il Cristo crocifisso che è stato messo a morte.
    </p>
    <p>
      Queste apparizioni sottolineano la continuità tra il Gesù terreno ed il Cristo glorificato. È da notare l'atteggiamento psicologico dei discepoli che è l'opposto di come si potrebbe facilmente intendere. Li si trova dubbiosi, incerti al primo manifestarsi; solamente in un secondo momento gioiscono. Questo sta a confermare che le apparizioni sono una realtà nuova e inattesa, tanto da suscitare prima un atteggiamento di dubbio e di paura e, solo dopo, un atteggiamento di accettazione, di gioia e di riconoscimento.
    </p>
    <p>
      In queste apparizioni sono sottolineati diversi aspetti. Quando si vede Gesù che si sottrae ai discepoli in Emmaus (cf. Lc 24,13-35), nel momento in cui lo riconoscono, o quando Gesù dice a Maria «non mi toccare ma va» (cf. Gv 20,17), è quasi un volere sottolineare che si è in presenza di un evento metastorico e quindi di un evento che nessuno può toccare o manomettere, ma lo si può solo accogliere. Le altre narrazioni di apparizioni (Gesù mangia, si fa toccare, ecc.) vogliono dimostrare a tutti che Cristo è veramente risorto ed è risorto con il suo corpo. Paolo si sforzerà di interpretare questa situazione nuova, metastorica di Cristo, parlando di corpo spiritualizzato.<br/>
      Riassumendo questi aspetti, si può dire:    
    </p>
    <ul class="none">
      <li>
        – Le apparizioni non sono solamente sul piano di una oggettività e di una pura neutralità, che poi può essere diversamente interpretata; ma i testimoni degli eventi della Pasqua, loro per primi, sono stati intensamente interessati e provocati dall'evento, da riceverne l'interpretazione. In questo senso è Dio che interpella e coinvolge in questi eventi che fondano la fede. C'è quindi un circolo ermeneutico: l'evento ha fondato la fede pasquale degli apostoli, così la loro fede riconosce l'evento e lo interpreta. Così il fondamento della fede è proprio la risurrezione di Gesù.
      </li>
      <li>
        – Nel Nuovo Testamento, l'incontro col Risorto è incontro-esperienza di Dio. In questo senso attraverso la risurrezione di Cristo Gesù, gli apostoli comprendono che quanto Gesù aveva predicato ed operato, adesso acquista il suo significato totale e definitivo. La risurrezione significa l'accettazione piena da parte di Dio dell'opera salvifica di Cristo, per cui il Regno di Dio è stato veramente donato e quindi la fede nel Cristo risorto diventa la fede che permette di ricevere la vita eterna.
      </li>
      <li>
        — Dall'esperienza pasquale promanano le strutture fondamentali della nostra fede. La nostra fede nel Cristo risorto è la fede ricevuta dagli apostoli ed è fondata sulla loro testimonianza, e come la fede degli apostoli è fondata sul Cristo risorto così la nostra fede. Inoltre, come l'evento, per se stesso, ha un suo significato, così le interpretazioni che si possono dare non sono mai espressioni pure della nostra fede, ma sono un accogliere quanto questo evento attraverso i secoli vuole dire. Di certo la fede oggi si struttura secondo la fede degli apostoli, con un'esperienza, che è in rapporto analogico con l'esperienza di fede degli apostoli, la quale per sua natura è irripetibile.
      </li>
    </ul>
    <h5>7.4. <i>Significato escatologico della risurrezione</i></h5>
    <p>
      Gesù Risorto è il primo dei redenti ed in questo senso la risurrezione appare come l'inizio di una nuova creazione. La risurrezione costituisce anche l'evento che meglio fa comprendere l'espressione di fede veterotestamentaria, che Gesù stesso ha ribadito, che Dio è veramente il Signore della vita, che domina anche la morte. Questo viene affermato da Paolo per esempio in Rm 4,17. Adesso, il Signore della vita ha operato nei confronti del crocifisso Gesù. Il Nuovo Testamento, solo raramente, parlando della risurrezione ne pone a soggetto il Cristo stesso, ma normalmente afferma che è Dio che lo ha risuscitato (cf. Atti).
    </p>
    <p>
      La risurrezione, allora costituisce l'atto supremo escatologico della potenza di Dio (cf. Rm 4,24). Inoltre è l'auto-rivelazione escatologica di Dio, in cui si manifesta che Dio è veramente Dio. In essa si rivela come il Dio che è amore, che è fedeltà all'alleanza, che porta a compimento, ed è l'unico che dona la vita nuova all'umanità. Appare, ormai, che il Regno di Dio, che è comunione con Dio, è escatologicamente in azione, e nel Cristo Risorto per primo si realizza questa comunione piena e totale con Dio, che adesso continua e si apre a tutta l'umanità.
    </p>
    <p>
      Conseguentemente la fede nella risurrezione di Cristo per noi significa fede in Dio e qui si comprende l'espressione di K. Barth: «Nella risurrezione appare veramente Dio in maniera escatologica e definitiva». Dio appare come colui che è totalmente a favore dell'uomo e supera la stessa morte con la risurrezione. Adesso, senza la fede nel Risorto non c'è autentica fede in Dio.
    </p>
    <p>
      È a partire poi dalla risurrezione che la comunità cristiana comprende chi è Gesù ed il valore escatologico dell'opera salvifica realizzata da lui (cf. 1 Cor 15,3-5): l'evento Gesù ha valore salvifico e tutto è dato dal credere nella risurrezione.
    </p>
    <p>
      In 1 Cor 15,3-5, il valore salvifico appare in relazione alla morte e alla risurrezione di Gesù nelle due parti:
    </p>
    <ul class="none">
      <li>
        – prima parte: Cristo morì per i nostri peccati; viene affermato l'evento storico della morte e l'interpretazione di questo evento come evento di salvezza. Secondo le Scritture: dice che nel morire di Cristo si realizzano le promesse salvifiche dell'Antico Testamento. Fu sepolto: vuol dire la realtà concreta di quest'evento; veramente Gesù Cristo è morto, la sepoltura è suggello della sua morte;
      </li>
      <li>
        – seconda parte: È risuscitato (evento storico), il terzo giorno (forma interpretativa), secondo le Scritture (compimento). Questo terzo giorno può essere interpretato in senso storico-salvifico. L'interpretazione di tipo cronologico è secondaria, perché l'evento della risurrezione è per sé metastorico e non lo si può temporalizzare.
      </li>
    </ul>
    <p>
      Invece la comprensione di questo terzo giorno si chiarisce in rapporto all’Antico Testamento. Os 6,2 afferma che Javhè non permette che il giusto sia in difficoltà oltre il terzo giorno. Da qui il terzo giorno sta ad indicare che la morte di Gesù è diventata evento di salvezza, testimoniato dal fatto che il Cristo è risorto.
    </p>
    <p>
      Anche la vicenda di Giona si muove in questa logica: Giona rimane per tre giorni nel ventre del cetaceo. Tale vicenda appare nella sua valenza teologica come evento di liberazione e di salvezza. Così, l'espressione «terzo giorno» significa che Javhè con la risurrezione ha liberato Gesù dalla situazione della morte e quindi lo ha accolto come il Giusto nel suo seno, nel suo Regno di luce e di gloria.
    </p>
    <p>
      Nei confronti di Gesù, la risurrezione fa comprendere la continuità con la sua precedente vicenda storico-salvifica. Infatti, l'evento della risurrezione è realizzato nei confronti di Gesù di Nazareth, è un atto in ultimo rivolto verso il crocifisso.
    </p>
    <p>
      Se è vero che la risurrezione è un evento metastorico, è pure vero che c'è un profondo rapporto di continuità tra la storia di Gesù e la sua risurrezione.
    </p>
    <p>
      L'evento della risurrezione, inoltre, afferma escatologicamente la continuità, che è fondata sulla fedeltà di Dio, tra la creazione e l'alleanza. Il piano della creazione e quello della salvezza non sono due piani distinti, ma la creazione trova il suo fine, per un atto di amore di Dio, nella salvezza, e la salvezza è salvezza di ciò che è stato creato. Allora proprio in questo senso, nella risurrezione e nelle apparizioni del Risorto, si manifesta questa continuità che, in rapporto a Gesù, diventa un fatto che riguarda tutta l'umanità e tutto il cosmo.
    </p>
    <p>
      Nel Nuovo Testamento, si trovano altri verbi che indicano la realtà della risurrezione: ad esempio il verbo esaltare. Nell'inno pre-paolino in Filippesi (cf. Fil 2,5-11), Paolo, anziché parlare di «risurrezione», scrive: «Cristo è stato esaltato». In altri brani viene messo in connessione col termine risurrezione, quasi ad identificarne esplicitamente il significato. Così dire risorto e dire esaltato, vuoi dire la stessa cosa; tra l'altro esaltato sta ad indicare lo stato di colui che è risorto, come colui che sta alla destra del Padre e riceve gli stessi poteri del Padre.
    </p>
    <p>
      Il Vangelo di Giovanni mostra come c'è continuità tra croce, risurrezione, esaltazione, connessi anche con il dono dello Spirito Santo. Giovanni, sia strutturalmente sia contenutisticamente, vede il momento della croce ed il momento della risurrezione come momenti di gloria: l'essere innalzato sulla croce, che è momento storico, è rapportato all'essere innalzato nella gloria al Padre. L'obbedienza alla croce ha determinato il passare al Padre; quindi, Giovanni rilegge l'evento della croce alla luce dell'evento della risurrezione. Per Giovanni vi è come un grande ed unico evento dell'elevarsi di Gesù Cristo, che nella storia passa attraverso la via della morte, la via della croce, e che adesso nella condizione di Risorto significa ricevere gli stessi poteri da parte del Padre; per cui, adesso, egli può attrarre ogni cosa a sé.
    </p>
    <p>
      Si realizza così pienamente il compito universale della signoria di Cristo Gesù; di conseguenza ai discepoli effettivamente viene donato lo Spirito Santo di Dio ed essi stessi, nella misura in cui sono obbedienti al Padre e fedeli a Gesù Cristo, ricevono la stessa autorità da parte di Cristo Gesù, e quindi si apre lo stesso cammino anche per loro. Per Giovanni, Gesù morendo si affida al Padre e da questo ne proviene l'accettazione totale del Padre e l'esaltazione.
    </p>
    <p>
      Nel <i>misterium paschalis</i>, il venerdì santo, la Pasqua di risurrezione, l'ascensione e la pentecoste, non sono da vedere come momenti a parte, ma sono l'unica Pascha Domini (Pasqua del Signore), cosa che è stata ripresa dalla riforma liturgica che ha presentato unitariamente tutti questi momenti; non per nulla la Pasqua si conclude con la Pentecoste, col dono dello Spirito Santo.
    </p>
    <p>
      L'idea di elevazione può apparire estranea alla mentalità odierna; ma essa era molto comune nel tardo giudaismo, per questo è stata molto utilizzata per esplicitare lo stato di risurrezione di Cristo Gesù. Con elevazione nella teologia rabbinica si esprimeva l'idea che un uomo terreno svolgerà un ruolo escatologico; così si riteneva per la seconda venuta gloriosa di Elia e di Enoch.
    </p>
    <p>
      I cristiani, con a capo Giovanni e Paolo, attribuiscono questa figura di colui che viene elevato da Dio a Cristo Gesù Risorto, manifestando tutto il carattere escatologico dell'evento della risurrezione; per cui Gesù appare come il Messia escatologico e quindi come colui al quale viene affidato il destino ed il giudizio di tutta l'umanità. E il Signore glorioso che verrà alla fine dei tempi, è lui che giudicherà nell'ultimo giorno.
    </p>
    <p>
      Ma affermando la signoria escatologica di Cristo Gesù, non si voleva dire che il Signore eserciterà la sua signoria solo nella fase escatologica, essendo già operante nella storia e nel tempo, solo che avrà il suo momento escatologico alla fine dei tempi.
    </p>
    <p>
      In Rm 5,6 e nella Lettera agli Ebrei viene messa in rilievo la funzione mediatrice di Cristo Gesù, affermando che sono molteplici i compiti del Risorto, che è il Signore e il Giudice; che la sua signoria è operante nella storia; ma egli è anche il Mediatore dell'umanità. È da questa situazione escatologica di vicinanza a Dio che Gesù, che può sembrare lontano dal mondo, in realtà è più vicino di quanto non lo fosse nel suo tempo all'interno della storia.
    </p>
    <p>
      La risurrezione, in questo senso, acquista un valore effettivo e dinamico per la storia dell'umanità; per cui è un evento che non riguarda solamente Gesù, ma anche l'uomo e la storia e il mondo.
    </p>
    <p>
      Da ultimo è da sottolineare come la risurrezione costituisce il momento della massima autodonazione: il Cristo si dona totalmente al Padre e quindi si dona totalmente a noi, a favore dell'uomo e della sua salvezza. Ancora, quando si parla di risurrezione, bisogna intenderla come risurrezione del corpo, della carne ed in questo senso la tomba vuota lo sta a significare. Questo uomo Gesù, morto sulla croce, è risorto ed è risorto nella carne. Gesù Cristo è il Verbo incarnato: c'è quindi una mediazione eterna della sua umanità.        
    </p>
    <p>
      Nella sacra Scrittura corpo è un concetto importante: un uomo senza corpo non è concepibile e questo anche dopo la morte. Per questo già in tutto l'Antico Testamento si era sviluppata la speranza della risurrezione. Il corpo è sinonimo dell'uomo, inteso nella sua concretezza, ed è nel corpo che l'uomo entra in relazione con Dio e con gli uomini. Ora viene affermato che proprio perché Cristo è risorto, continua la sua opera di Mediatore. San Paolo parla di corpo spirituale — soma pneumaticòs — volendo indicare che questo corpo, nel suo stato di risorto, vive nella dimensione dello spirito, e Cristo nel mistero e nell' eternità di Dio esprime il suo trovarsi in Dio per noi (questo lo si esperimenta particolarmente nell'eucaristia).  
    </p>
  </section>
  <section>
    <aside id="c5_n14" epub:type="footnote">
      <sup>14</sup> Bultmann si muove sulla linea di una dicotomia tra storia e fede. La fede è un evento di tipo kerigmatico, che si accoglie dalla predicazione apostolica, e che porta solamente a credere nel fatto che Dio salva. A Bultmann non sfuggiva che la sua interpretazione cozzava contro una certa consistenza delle narrazioni evangeliche, che sembrano testimoniare qualche cosa di storicamente accaduto.
    </aside>
  </section>
</body>
</html>
