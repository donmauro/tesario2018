<?xml version="1.0" encoding="UTF-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <title>Libro</title>
    <meta charset="utf-8"/>
    <link href="css/stylesheet.css" rel="css/stylesheet" type="text/css"/>
</head>
<body>
  <section>
  <h1>La cristologia paolina e in particolare Fil 2,6-11.</h1>

    <p>
      Nella cristologia in Paolo si riscontrano i tre stadi della vita di Gesù: quello della glorificazione, del Gesù storico e della preesistenza.
      Prima di accedere alla cristologia di Paolo, è opportuno fare una riflessione a parte sull’inno cristologico della Lettera ai Filippesi.
    </p>

    <h4>L’inno a Cristo di Fil 2,6-11</h4>

    <p>

      E’ un inno pre-paolino che manifesta l’alto livello che aveva raggiunto la riflessione su Cristo e in qualche modo qualcosa sulla realtà ontologica di Gesù.

      L’inno presenta molteplici problemi esegetici: si va dalla preesistenza di Gesù alla sua incarnazione e quindi alla glorificazione  ad opera di Dio.

      Dal momento iniziale (preesistenza) al momento finale (fase escatologica), viene affermato che Cristo, in questo suo movimento di discesa ed ascesa, ha acquistato un di più che è frutto del suo compito storico.

      In questo inno, Cristo è chiamato Signore con una valenza teologica ed anche cultuale. L’inno è espressione di una comunità che prega Cristo e gli riconosce una valenza salvifica.
      L’inno afferma che Cristo era prima nella forma di Dio, ed è divenuto poi nella forma di servo. E’ avvenuto dunque un abbassamento.




      Com’è da intendere l’essere di Cristo nella forma di Dio? Qui forma significa partecipare del modo di essere di Dio. Cristo, cioè partecipava pienamente della doxa (gloria) di Dio:
      come tale l’espressione non vuole esprimere qualcosa riguardante la natura divina di Cristo, ma implica la sua partecipazione alla stessa gloria di Dio e al suo potere anche se l’effettivo esercizio del potere divino avverrà dopo la sua umiliazione.


      Anche il Vangelo di Giovanni, nel prologo, parla di Cristo che era presso Dio e che quindi partecipava della gloria divina già prima della sua incarnazione.
      Anche qui la doxa, il Cristo la raggiunge dopo la sua esaltazione. Allora l’espressione forma di Dio non dice ancora esplicitamente nulla sul modo ontologico di essere nella preesistenza con Dio; qual è il rapporto tra Gesù e Dio non è ancora chiaro.
      Tuttavia nell’inno il partecipare di Cristo alla doxa di Dio appare come manifestativo del cammino di riflessione su Gesù ad opera della comunità. Nell’inno ancora non si parla esplicitamente di una identità di Cristo con Dio.

      Nella kenosi, nella forma di Servo, Cristo rinuncia alla gloria, e ciò appare nella seconda strofa, dove prende la via dell’umiliazione. L’apparire umano indica come realmente ha assunto la nostra realtà umana.
      La terza strofa mette in risalto il nome di Cristo per indicare che il suo stato è superiore a quello di ogni altro essere.




      Qui Cristo, che è intronizzato, partecipa della piena dignità di Dio: tutte le realtà sono ormai soggette al suo nome. L’inno lo chiama con lo stesso titolo di Jahvè, e cioè Signore.


      Siamo dunque alle soglie di una riflessione che comincia ad implicare l’essere divino di Gesù, ma ancora non è affermato esplicitamente. In questo senso l’inno manifesta una cristologia evoluta.

    </p>
    <h4>La cristologia paolina</h4>
    <p>

      Nelle Lettere di Paolo è presente una riflessione matura su Cristo Gesù. La sua cristologia può essere analizzata attraverso l’uso dei titoli riferiti a Gesù.

      Paolo contempla il Signore Risorto, ma non fa una riflessione del Cristo in sé e per sé, ma dal suo essere per noi e ne vede sempre la valenza salvifica per la vita cristiana.

      Egli muove dal kerigma, dall’esperienza di fede, di preghiera e di culto che provengono dalle comunità che egli stesso fonda.

      Diversamente dai Sinottici, in Paolo c’è poco interesse per l’attività terrena di Gesù, perché, come si è detto, il suo interesse è incentrato sul Cristo glorioso di cui fa un’esperienza personale, e quindi una continua riflessione.

      Come giudeo di nascita, Paolo guarda a Gesù mettendone in evidenza la sua valenza messianica, ma come cristiano guarda a Gesù come il Messia crocifisso.
      La croce è scandalo per i Giudei e per i pagani, ma è la nostra sapienza.


      L’apostolo Paolo incentra la sua riflessione non sulla croce o sulla risurrezione separatamente, ma considera il mistero della loro unità. Per Paolo, morti con Cristo col battesimo risorgiamo con Cristo.


      I titoli cristologici usati da Paolo sono: Cristo, Signore, Figlio di Dio.

      Cristo è usato più di 400 volte (Gesù 213 volte). In molti testi, è usato come nome proprio. Per Paolo Gesù è il Cristo inviato da Dio secondo le Scritture, volendo esprimere la realizzazione della messianicità in lui.

      Gesù è Cristo anche nella sua fase di sofferenza, in cui appare come l’Agnello pasquale (cf. 1 Cor 5,7).

      In Paolo, il problema del rapporto tra il messianismo di Gesù e il messianismo di tipo politico-nazionalistico è totalmente superato.

      Il titolo Signore Paolo lo riceve dalla comunità primitiva che già chiamava Gesù Signore (Maranathà: il Signore viene), utilizzandolo prevalentemente in chiave escatologica.

      Ma anche in lui spesso diventa un nome, tanto che, molte volte viene unito nell’espressione Signore nostro Gesù Cristo.

      Utilizzando il titolo di Signore, riesce a presentare meglio Gesù ai pagani (nel mondo greco il termine «Kyrios» veniva attribuito alle divinità).

      Per quanto riguarda il titolo di Figlio di Dio, non è usato frequentemente da Paolo, ma è presente in contesti importanti. Con questo titolo vuole esprimere un rapporto di affinità di Gesù con Dio.


      Anche qui il titolo è mutuato dall’Antico Testamento e viene predicato per ogni momento della vita di Gesù.

      A Paolo appare quasi esplicita la missione del Figlio che presuppone la preesistenza col Padre, l’opera di Cristo non poteva essere fatta da un uomo.

      Il Figlio, che stava nella prossima vicinanza di Dio, adesso ha compiuto l’opera di riconciliazione.

      Colui che è Figlio di Dio ha reso anche noi figli di Dio.
      Il titolo appare pure nel contesto escatologico, così in
      1 Cor 15,28: dopo la consegna, alla fine dei tempi, anche il Figlio di Dio s’assoggetterà al Padre affinchè Dio sia tutto in tutti.

      La riflessione cristologica di Paolo è sempre teocentrica: Dio è meta ultima di ogni avvenimento salvifico. Così Cristo appare subordinato al Padre e sempre orientato a lui.

      Il Padre opera attraverso il Figlio e il Figlio opera ciò che riceve come compito dal Padre.
      Appare l’unità tra Padre e Figlio, il quale partecipa della divinità di Dio.

      Il testo che più esprime il rapporto di «dipendenza» di Cristo al Padre è 1 Cor 8,6 dove il Padre è contrapposto ai molti dèi e Gesù Cristo è contrapposto ai tanti signori:

      «Ma per noi vi è un solo Padre» dice Paolo «dal quale tutto proviene e per il quale noi esistiamo».

      Proclama dunque un solo Dio e un solo Signore Gesù Cristo; sono espressioni queste che sottolineano la signoria di Gesù Cristo e la sua realtà che è in rapporto col Padre.


      Per concludere questo aspetto, si può dire che il problema cristologico in Paolo è risolto nella linea di una subordinazione, nel senso che il Figlio compie l’opera del Padre.

      Ma Paolo coglie anche l’aspetto della preesistenza del Figlio, il quale era nella forma di Dio.

      Il rapporto tra Chiesa e Cristo è in Paolo strettissimo. Emerge chiarissimo come la Chiesa è Corpo e Sposa di Cristo;

      nelle lettere, si nota come le comunità fondate dall’apostolo sperimentano la signoria di Cristo ed hanno con lui un rapporto
      effettivo, che passa soprattutto per la eucaristia, la quale rigenera e fa sviluppare la comunità.

      Il rapporto tra Chiesa e Cristo passa anche attraverso la realtà battesimale:
      in virtù del battesimo infatti, tutti siamo inseriti costitutivamente in Cristo e quindi nella Chiesa;

      dunque la realtà della Chiesa realmente determina una nuova entità sociale dei credenti, che si fonda sull’essere tutti in Cristo Gesù.

      La sua finalità soteriologica è sottolineata in Paolo attraverso il titolo di Cristo Ultimo Adamo, considerato l’antitipo del primo uomo:
      Cristo è contrapposto ad Adamo (cf. Rm 5,12-21).

      Per Paolo, Cristo è anche il Nuovo Capostipite della umanità dei vivi e dei morti (cf. 1 Cor 15,20); è primizia di quelli che dormono, perché la sua signoria non si ferma all’umanità vivente, ma si estende all’umanità passata.


    Inoltre, come Cristo è risorto realmente, così Paolo predica una risurrezione corporea per tutti quelli che sono legati a Cristo.

    Ciò vuol dire che l’essere nuovo capostipite dell’umanità determina in noi una nuova umanità per cui tutto quello che si opera ora in essa trae la sua origine da Cristo Gesù.

    Come Adamo ha determinato un destino di morte per tutta l’umanità, così Cristo determina una situazione nuova, che è situazione di vita.

    Paolo coglie Cristo come vicario e rappresentante dell’umanità;
    questa umanità destinata per colpa di Adamo a soggiacere, viene liberata da Cristo, perché si è sostituito ad essa; su di lui è caduta la colpa di tutti noi:

    «Cristo si è fatto peccato ed ha operato al posto nostro la salvezza».

    Vi è in Paolo la convinzione che l’umanità realmente ha fatto un cambio profondo, per cui quella umanità che era destinata al peccato si è incamminata in una nuova via, contrapposta alla precedente, che viene da Cristo.

    Paolo inserisce pienamente Cristo nella storia dell’umanità, la quale è colta sotto la categoria di Chiesa e comunità dei salvati.

    Fa di Cristo il punto di svolta totalmente nuovo del rapporto tra Dio e il genere umano, per cui adesso si determina attraverso e a partire da Cristo.

    Cristo è fondamento e vertice della storia della salvezza, inizio della nuova umanità che va verso il compimento escatologico.

    Qui si inserisce la prospettiva escatologica di Paolo che considera la salvezza operata da Cristo anche sotto la categoria di Regno di Dio e di Regno di Cristo;

    per cui Cristo è colui che attualmente opera nella storia dell’umanità per realizzare il suo Regno, quel Regno che alla fine dei tempi consegnerà nelle mani di Dio
    «affinchè Dio sia tutto in tutti».

    La cristologia paolina così è ampia e rilevante in tutti i versanti:
    antropologia,
    sacramentaria,
    ecclesiologia, ecc.

    Ormai Cristo è visto come chiave di lettura di tutte le realtà umane e delle prospettive della salvezza.
    </p>
  </section>
</body>
</html>
