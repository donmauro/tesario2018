<?xml version="1.0" encoding="UTF-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <title>Libro</title>
    <meta charset="utf-8"/>
    <link href="css/stylesheet.css" rel="css/stylesheet" type="text/css"/>
</head>
<body>
  <section>
    <h1>Presentare le tecniche di procreazione assistita, dandone valutazione morale, con riferimento alla legge 40.
    </h1>
    <p>
    Il progredire e l'ampliarsi dell'orizzonte della medicina ha portato alla scoperta di cure e di forme di prevenzione a vantaggio della salute e della vita umana; ciò, però, a prodotto un senso di maggiore sicurezza nell'uomo di scienza perché “diversi procedimenti consentono oggi di intervenire non soltanto per assistere, ma anche per dominare i processi della procreazione, in quanto tali tecniche possono consentire all'uomo di prendere in mano il proprio destino, esponendolo, però, alla tentazione di andare oltre i limiti di un ragionevole dominio sulla natura” (Donun vitae Intr. 1).

    Il rischio di tale sicurezza è la consapevolezza di aver acquisito un potere, prima insperato, sul governo della vita umana attraverso la pianificazione delle nascite ottenuta con la procreazione assistita.

    Difatti, “per procreazione assistita si intendono le diverse procedure tecniche volte ad ottenere un concepimento umano in maniera diversa dall'unione sessuale dell'uomo e della donna;

    [...] ne segue che la valutazione morale di tali tecniche è costituita dalla considerazione delle circostanze e delle conseguenze che esse comportano in ordine al rispetto dovuto all'embrione umano, in quanto l'affermarsi di queste tecniche di fecondazione richiede innumerevoli fecondazioni e distruzioni di embrioni umani" (DV II, 1).

    Questi i concetti-base per la procreazione medicalmente assistita :

    per tutti i metodi di procreazione assistita sono necessari:

    - l'induzione della crescita follicolare multipla, cioè la stimolazione ormonale cui è sottoposta la donna per incrementare la maturazione di ovociti che saranno fecondati in vario modo a seconda della tecnica impiegata;

    il prelievo del seme maschile, ottenuto mediante masturbazione, utilizzabile per tutti i metodi di riproduzione assistita.


    la fecondazione assistita può essere omologa o eterologa: è omologa quando i due gameti, ovulo e spermatozoo, sono della coppia, è eterologa quando uno o entrambi i gameti provengono da donatori esterni alla coppia.

    le tecniche fondamentali di procreazione assistita sono quattro e possono essere attuate in due modi: intracorporea, se la fecondazione avviene all'interno delle vie genitali femminili, extracorporea, se la fecondazione avviene fuori del corpo femminile, cioè in una provetta.

    tecniche di procreazione assistita intracorporea:

    -inseminazione artificiale (AI): tecnica semplice che consente di introdurre il seme maschile nell'organo genitale femminile; a secondo del punto esatto in cui si deposita il seme si parla
    a. di inseminazione intracervicale (ICI),
    b. di inseminazione intrauterina (IUI),
    c. di inseminazione intraperitoneale (IPI).

    In tutti e tre i casi si favorisce l'incontro dei due gameti, ovocita e spermatozoo, rendendo possibile la fecondazione in modo del tutto naturale.

    trasferimento dei gameti nelle tube (GIFT): la tecnica prevede il prelievo degli ovociti e la loro introduzione in un particolare catetere in cui, separati da una bolla d'aria, vengono introdotti anche gli spermatozoi; per via laparoscopica il contenuto del catetere viene introdotto in una delle tube ed i gameti venendo a contatto possono realizzare, in modo del tutto naturale, la fecondazione.

    tecniche di procreazione assistita extracorporea: -

    fecondazione in vitro (FIVET): si tratta della tecnica più rivoluzionaria ed importante che sia stata messa a punto negli anni '60, con l'intenzione di rimediare alla sterilità umana; i primi bambini nati con questa tecnica sono stati in Gran Bretagna nel 1978 (Louise Brown) e in Australia nel 1980.
    La tecnica si basa su un procedimento molto complesso e viene impiegato sia nei casi di occlusione bilaterale delle tube di Falloppio, situazione che rende impossibile l'incontro dei due gameti, sia nei casi di oligospermia, cioè quando si hanno spermatozoi poco vitali.

    Per una maggiore possibilità di riuscita, la tecnica prevede il prelievo di ovociti maturi poco prima dell'ovulazione, mediante laparoscopia, i quali vengono posti in coltura in una provetta dove successivamente viene posto il liquido seminale ottenendo così la “fecondazione in vitro”, quando gli embrioni si trovano allo stadio di 4-6 cellule vengono trasferiti in utero e se attecchiscono prosegue la gravidanza.

    micromanipolazione (ICSI): è l'ultima e più sofisticata tecnica e comporta un intervento diretto sull'ovocita; consiste in una microiniezione con la quale si inserisce direttamente un singolo spermatozoo all'interno del citoplasma ovocitario.

    Per le tecniche sopra descritte si ritiene che queste siano realizzate con la coincidenza tra la donna che fornisce il gamete e quella nel cui utero prosegue la gravidanza, in effetti, però, non sempre avviene così perché a volte si ricorre alla cosiddetta maternità surrogata, che si può presentare in tre modi:


    gravidanza surrogata, quando una donna "offre" il suo utero per consentirvi l'impianto di un embrione non suo;


    gravidanza eterologa, quando l'embrione è frutto della fecondazione artificiale tra il seme del partner della donna sterile ed un ovulo donato, oppure di due gameti estranei alla coppia;

    gravidanza su commissione, quando una donna, in genere sorella o madre, si fa fecondare artificialmente con il seme del partner di un’altra, per “riconquistare” dopo alla coppia il bambino nato.

    La legge 40/2004 sulla procreazione assistita

    La legge sulla "procreazione medicalmente assistita" ha avuto una gestazione durata 8 anni e ha colmato un vuoto legislativo che ha dato luogo a molti abusi, essa infatti ha cercato di mettere ordine in una materia che negli anni aveva assunto risvolti di notevole gravità.

    Fulcro della legge è la tutela dell'embrione che viene considerato il protagonista del processo generativo e di cui si tutelano i diritti, per cui viene corretta la prospettiva che considera il figlio l'esaudimento di un desiderio dei genitori, quasi un loro diritto ad averlo.

    Malgrado tutto ciò la legge, fin dalla sua entrata in vigore, è stata osteggiata in vari modi; dapprima il referendum abrogativo, successivamente istanze ai TAR, ai Tribunali e alla Corte Costituzionale con sentenze che ne hanno stravolto l'originario impianto in quanto state modificate o eliminate molte parti che ne hanno cambiato radicalmente i principi originari significativamente.

    Il referendum, svoltosi a giungo del 2009, non ha sortito alcun effetto perché non è stato raggiunto il quorum in quanto ha votato solo il 25% degli aventi diritto; a seguito di ciò ha avuto inizio la presentazione di ricorsi ai TAR, ai Tribunali, alla Corte Costituzionale e alla Corte Europea dei diritti dell'uomo di Strasburgo.

    La presentazione che segue ripercorre quanto è stato modificato della legge riportando il testo originario e le modifiche che le varie sentenze che hanno apportato; per semplicità non si seguirà cronologicamente l'iter dei pronunciamenti, ma si è scelto di presentare le modifiche alla legge seguendo progressivamente gli articoli interessati.

    La Corte Costituzionale con la sentenza n. 96/2015 ha dichiarato illegittimo l'art. 1 § 1 e 2.

    Art. 1 § 1: Al fine di favorire la soluzione dei problemi riproduttivi derivanti dalla sterilità o dalla infertilità umana è consentito il ricorso alla procreazione medicalmente assistita, alle condizioni e secondo le modalità previste dalla presente legge, che assicura i diritti di tuffi soggetti coinvolti, compreso il concepito.
    La sentenza ribadisce il diritto della coppia ad autodeterminarsi nelle scelte procreative ed equipara il diritto del concepito al diritto della donna, anche in assenza di sterilità o infertilità, a salvaguardia della salute in caso di insuccesso e di ulteriori stimolazioni ovariche.

    Art. 1 § 2:  Il ricorso alla procreazione medicalmente assistito è consentito qualora non vi siano altri metodi terapeutici efficaci per rimuovere le cause di sterilità o infertilità.

    La sentenza dichiara illegittima la possibilità di accedere alle pratiche di fecondazione assistita anche alle coppie non sterili che hanno avuto già altri figli concepiti naturalmente, ma nati con gravi patologie di origine genetica.

    La Corte Costituzionale con la sentenza n. 96/2015 ha dichiarato illegittimo l’articolo 4 § 1 e con la sentenza n. 162/2014 il comma 3 dello stesso articolo.


    Art. 4 § 1:  Il ricorso alle tecniche di procreazione medicalmente assistita è consentito solo quando sia accertata l’impossibilità di rimuovere altrimenti le cause impeditive della procreazione ed è comunque circoscritto ai casi di sterilità o di infertilità inspiegate documentate da atto medico nonché ai casi di sterilità o di infertilità da causa accertata e certificata da atto medico.

    La sentenza abroga questo divieto e consente l’accesso alla fecondazione assistita alle coppie fertili ma portatrici di patologie genetiche.

    Art. 4 § 3:  E’ vietato il ricorso a tecniche di procreazione medicalmente assistita di tipo eterologo.

    La sentenza abroga questo divieto.

    La Corte Costituzionale con la sentenza n. 96/2015, che ha dichiarato illegittimi gli articoli sopra citati, ha di fatto raccordato la legge 40/2004 con la legge 194/1978, che regolamenta l'aborto, in quanto ha uniformato i diritti delle coppie cui era precluso l'accesso alla PMA e alle diagnosi pre-impianto con quelli delle coppie che ricorrono all’interruzione volontaria dopo il 3° mese.

   In questo modo la Consulta:
    a.       conferma la gerarchia dei diritti fondamentali della persona che vede al vertice la tutela del diritto alla salute della donna (e della coppia);

    b.       riconosce il diritto di procreare e costituire una famiglia come scelta privata che non ammette ingerenze del legislatore

    c.       censura il fatto che, a parità di condizioni, la legge          40/04 vieta l'accesso alla PMA mentre la legge 194/78 consente di ricorrere alle diagnosi pre-impianto e all'aborto.

    Le motivazioni della Corte Costituzionale in merito alla sentenza n. 162/2004 chiariscono che “la determinazione di avere o meno un figlio, per la coppia assolutamente sterile o infertile, riguarda la sfera più intima e intangibile della persona umana, per cui la scelta di diventare genitori e di formare una famiglia che abbia anche dei figli costituisce espressione della fondamentale e generale libertà di autodeterminarsi, e ciò vale anche per le coppie assolutamente sterili o infertili".

    Inoltre la sentenza ribadisce che la illegittimità della fecondazione eterologa discriminerebbe “le coppie affette da più gravi patologie in base alle capacità economiche in quanto negherebbe solo a queste, prive di risorse finanziarie necessarie, di poter far ricorso a tale tecnica in altri Paesi, privando di fatto l'esercizio di un loro diritto fondamentale”.


    Precisano, altresì i giudici, che già la legge 40 all'art. 9 regolamenta questa eventualità in quanto afferma che, pur essendo vietata la fecondazione eterologa, per la tutela del nato vengono disciplinati gli effetti di questa.

    È da osservare che questa sentenza della Consulta, implicitamente afferma un non meglio precisato "diritto al figlio" o "diritto genitorialità" con il rischio di confondere o peggio identificare il piano dei desideri con il piano dei diritti, trascurando il fatto che il figlio è persona da accogliere e non l'oggetto di una pretesa resa possibili progresso scientifico; pertanto, non può esistere un “diritto al figlio” perché il figlio è una persona e in quanto tale non può essere il frutto di un commercio, ma deve essere accolto “come il preziosissimo dono del matrimonio che, in quanto tale, contribuisce al bene del genitori (Gaudium et Spes 50).

    La Corte Costituzionale con la sentenza n. 162/2014, conseguentemente all'abrogazione dell'art. 4 § 3, ha dichiarato illegittimi anche il comma 1 dell'art. 9 (non può essere disconosciuta la paternità) e il comma 3 dello stesso art. 9 (il donatore dei gameti non può acquisire relazione giuridica parentale con il nato); inoltre il comma 1 dell'art. 12 (non è punibile chi utilizza gameti estranei alla coppia richiedente).


    I Tribunali di Bologna (giugno 2009) e di Salerno (gennaio 2010), in applicazione della sentenza n. 151/2009 della Corte Costituzionale, autorizzano procedure in difformità all'art. 13 § 2.


    Art. 13 § 2: La ricerca clinica e sperimentale su ciascun embrione umano è consentita a condizione che si perseguano finalità esclusivamente terapeutiche e diagnostiche ad essa collegate volte alla tutela della salute e allo sviluppo dell'embrione stesso, e qualora non siano disponibili metodologie alternative.

    Viene accolta la richiesta di alcune coppie per far eseguire la diagnosi pre-impianto dell'embrione prima di procedere all'impianto perché la donna era portatrice di una grave malattia genetica che poteva essere trasmessa al nascituro, consentendo il trasferimento in utero solo degli embrioni sani.

    La Corte Costituzionale con la sentenza n. 151/2009 dichiara illegittimi i commi 2 e 3 dell'art. 14 restituendo in questo modo discrezionalità al medico in quanto depositario del sapere tecnico del caso concreto".

    Art. 14 § 2: Le tecniche di produzione degli embrioni, tenuto conto dell'evoluzione tecnico-scientifica e di quanto previsto dall'art. 7 § 3, non devono creare un numero di embrioni superiore a quello strettamente necessario ad un unico e contemporaneo impianto, comunque non superiore a tre.

    La sentenza dichiara illegittimo questo comma consentendo di fatto la creazione di più embrioni che non necessariamente debbano essere trasferiti in utero tutti in un unico impianto.

    Art. 14 § 3: Qualora il trasferimento nell'utero degli embrioni non risulti possibile per grave e documentata causa di forza maggiore relativa allo stato di salute della donna non prevedibile al momento della fecondazione è consentita la crioconservazione degli embrioni stessi fino alla data del trasferimento, da realizzare appena possibile.

    La sentenza dichiara illegittimo questo comma stabilendo che l'impianto degli embrioni debba essere senza pregiudizio per la salute della donna.
    (Questo evento di fatto permette la criconservazione degli embrioni a tempo indeterminato).

    A conclusione di questo excursus si può osservare che lo  stravolgimento della legge 40, sia da parte dei Tribunali che della Corte Costituzionale, annulla di fatto le regole che il legislatore aveva posto circa la fecondazione medicalmente assistita con la conseguenza di creare ulteriori situazioni di preoccupazione: il commercio di gameti, la selezione genetica, lo scambio di embrioni, la ricerca dei genitori biologici da parte dei figli, etc.

    Una notazione finale riguarda la sentenza del 27/08/2015 della Corte Europea per i diritti dell'uomo di Strasburgo che ha bocciato la richiesta della vedova di un giornalista morto a Nassiriya nel 2003 che chiedeva di donare gli embrioni ottenuti con la fecondazione in vitro per fini di ricerca scientifica, in deroga al comma 3 dell'articolo 13 della legge 40, in quanto ella si riteneva proprietaria degli stessi.

    La motivazione è articolata e si basa sul principio che “gli embrioni umani non possono essere ridotti ad una propietà”, inoltre non vi è la certezza che il compagno della donna avrebbe voluto donare gli embrioni alla scienza; di conseguenza viene affermato che il divieto posto dalla legge 40  “non viola il diritto della vita privata della ricorrente”.

    La valutazione morale sulla procreazione assistita

    “La Chiesa, giudicando della valenza etica di taluni risultati delle recenti ricerche della medicina concernenti l’uomo e le sue origini, non interviene nell’ambito proprio della scienza medica come tale, ma richiama tutti gli interessati alla responsabilità etica e sociale del loro operato, ricordando che il valore etico della scienza biomedica si misura con il riferimento sia al rispetto incondizionato dovuto ad umano, in tutti i momenti della sua esistenza, sia alla tutela della specificità degli personali che trasmettono la vita" (Dignitas personae 10).

    Ne segue che “l'intervento del Magistero rientra nella sua missione di promuovere la formazione della coscienza, insegnando autenticamente la verità che è Cristo, e nello stesso tempo, dichiarando e confermando autoritativamente i principi dell'ordine morale che scaturiscono dalla umana" (DP 10).

    I presupposti fondamentali della riflessione etica della Chiesa sono stati enunciati da Pio XII in un suo Discorso e sono sintetizzabili in tre punti:
    <ol>
      <li>
        la fecondazione assistita, fuori dal matrimonio, è immorale;
      </li>
      <li>
        la fecondazione assistita nel matrimonio, se eterologa, è immorale, anche se il marito è consenziente;
      </li>
      <li>
        la fecondazione assistita omologa deve sottostare ad alcuni principi di diritto naturale e l’eventuale scoperta di metodi, usati unicamente per facilitare l’atto coniugale e raggiungere il fine che gli è proprio, non sono esclusi del tutto.
      </li>
    </ol>
    L’ultima affermazione del Papa indusse molti moralisti ad ipotizzare forme di inseminazione omologa in cui l'aiuto artificiale si riduceva solo a “pilotare” l'atto naturale;

    da qui la precisazione del Papa in un altro discorso: “La fecondazione artificiale è rifiutata perché sorpassa i limiti del diritto acquisito dagli sposi in virtù del matrimonio, perché questo non conferisce ad essi il diritto alla fecondazione artificiale, in quanto un tale diritto non è espresso nel diritto all'atto coniugale naturale, non potrebbe esserne dedotto".

            Anni dopo Paolo VI nell'enciclica Humanae vitae (25/07/1968) conferma "l'inscindibilità tra i due significati dell'atto coniugale, il significato unitivo ed il significato procreativo, che Dio ha voluto e che l'uomo non può rompere di sua iniziativa, in quanto esso, mentre unisce profondamente gli sposi, li rende atti alla generazione di nuove vite, secondo leggi iscritte nell'essere stesso dell'uomo e della donna;
    solo salvaguardando ambedue i significati l'atto coniugale conserva integralmente il senso di mutuo e vero amore ed il suo ordinamento all'altissima vocazione dell'uomo alla paternità" (n. 12).


    La presentazione più chiara, esauriente ed organica del Magistero è esposta in due Istruzioni della Congregazione per la Dottrina della Fede: la “Donum vitae” (22.2.1987) e la “Dignitas personae” (8.9.2008).

    La “Dignitas personae” precisa che, “riguardo la cura dell’infertilità, le nuove tecniche mediche devono rispettare tre beni fondamentali :


    il diritto alla vita e alla integrità fisica di ogni essere umano dal concepimento fino alla morte naturale;


    l'unità del matrimonio, che comporta il reciproco rispetto dei coniugi a diventare padre e madre soltanto attraverso l’altro;


    i valori specificamente umani della sessualità che “esigono che la procreazione di una persona umana debba essere perseguita come il frutto dell'atto coniugale specifico dell'amore tra gli sposi (n. 12).


    Segue, di conseguenza, che “le tecniche che si presentano come un aiuto alla procreazione «non sono da rifiutare in quanto artificiali, come tali esse testimoniano le possibilità dell'arte medica, ma si devono valutare sotto il profilo morale in riferimento alla dignità della persona umana chiamata a realizzare la vocazione divina al dono della vita»".

    Pertanto, "alla luce di tale criterio sono da escludere tutte le tecniche di fecondazione artificiale eterologa e omologa che sono sostitutive dell’atto coniugale" (n. 12).


    “Invece, precisa il documento, sono ammissibili le tecniche che si configurano come un aiuto all'atto coniugale e alla sua fecondità" (n° 12);

    parimenti “sono leciti” gli interventi che mirano a rimuovere gli ostacoli che si oppongono alla fertilità naturale, come ad esempio la cura ormonale dell'infertilità, la cura chirurgica di una endometriosi, la disostruzione delle tube, in quanto queste tecniche possono essere autentiche terapie,

    [...] di conseguenza, una volta risolto il problema che era all'origine della infertilità, la coppia possa porre atti coniugali con esito procreativo, senza che il medico debba interferire nell'atto coniugale stesso."

    Ciò perchè, conclude il documento, "nessuna di queste tecniche sostituisce l'atto coniugale, che unicamente è degno di una procreazione veramente responsabile" (n. 13).



    La Donum vitae chiarisce che “un punto preliminare per la valutazione morale delle tecniche di procreazione artificiale è costituito dalle circostanze e dalle conseguenze che esse comportano in ordine al rispetto dovuto all'embrione umano, in quanto queste pratiche richiedono innumerevoli fecondazioni e distruzioni di embrioni umani, i quali, non venendo utilizzati tutti, vengono distrutti o crioconservati;

    …… tale distruzione volontaria di esseri umani o la loro utilizzazione a detrimento della loro integrità e della loro vita, è contraria alla dottrina morale della Chiesa" (II).

    L’Istruzione, di seguito, esprime un giudizio nettamente negativo per la fecondazione artificiale eterologa, perché in essa non vengono riconosciuti nemmeno i requisiti fondamentali di una procreazione intesa come dono reciproco e come compartecipazione all'opera del Creatore (I, A, 1-2);

    è ugualmente ritenuta moralmente illecita la cosiddetta maternità sostitutiva perché "rappresenta una mancanza oggettiva di fronte agli obblighi dell’amore materno, della fedeltà coniugale e maternità responsabile,
    inoltre perché offende la dignità ed il diritto del figlio ad essere concepito, portato in grembo, messo al mondo ed educato dai propri genitori” (II, A,3).
    Anche per la fecondazione artificiale omologa il giudizio morale è negativo perché “attua la dissociazione dei gesti che sono destinati alla fecondazione umana dall’atto umano” (II,B,5).

    Una deroga al giudizio morale negativo procreazione artificiale la Donum vitae la fa "nel caso in cui il mezzo tecnico risulti non sostitutivo dell'atto coniugale, ma si configuri come una facilitazione e un aiuto affinché esso raggiunga il suo scopo naturale;

    [...] infatti, la coscienza morale non condanna necessariamente l’uso di taluni mezzi artificiali destinati unicamente sia a facilitare l’atto naturale, sia a procurare il raggiungimento del proprio fine all’atto naturale normalmente compiuto" (II,B,6); di conseguenza, “se il mezzo tecnico facilita l'atto coniugale o l'aiuta a raggiungere i suoi obiettivi naturali, può essere moralmente accettato" (II,B,6).

    Il riferimento è al possibile uso del metodo GIFT, che nelle sue modalità rende la fecondazione un atto possibile, ma non all'interno della sua sede naturale (fecondazione in vivo) e con la probabilità che la fecondazione avvenga a seguito di un naturale rapporto sessuale tra i coniugi.

    "La Chiesa, tuttavia, pur riconoscendo la legittimità del desiderio di un figlio, e comprendendo le sofferenze dei coniugi afflitti di infertilità, è consapevole che tale desiderio non può venire anteposto alla dignità di ogni vita umana, fino al punto di assumerne il dominio, né giustificarne la produzione, l'abbandono o la distruzione” (Dignitas personae 16).

    Essa auspica, invece, che “per venire incontro al desiderio di non poche coppie sterili ad avere un figlio, sia incoraggiata, promossa e facilitata, con opportune misure legislative, la procedura dell’adozione dei numerosi bambini orfani che hanno bisogno, per il loro adeguato sviluppo umano, di un focolare domestico” (n. 13).
  </p>
  </section>
</body>
</html>
