<?xml version="1.0" encoding="UTF-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <title>Libro</title>
    <meta charset="utf-8"/>
    <link href="css/stylesheet.css" rel="stylesheet" type="text/css"/>
</head>
<body>
  <section>
<h1 class="center">11</h1>
    <h2 class="center">La visione di Dio, la vita e la morte eterna.</h2>
  <h5 class="center">Nel 2° Vol. il tema è affrontato in particolare nell’ambito dell’Escatologia alle pp. 352 - 367; e nel CCC 1020-1060.</h5>
  <h4>CCC 988 </h4>
  <p>“Il Credo cristiano - professione della nostra fede in Dio Padre, Figlio e Spirito Santo, e nella sua azione creatrice, salvifica e santificante - culmina nella proclamazione della risurrezione dei morti alla fine dei tempi, e nella vita eterna”.</p>
    <h4>CCC 1060</h4>
  <p>“Alla fine dei tempi, il Regno di Dio giungerà alla sua pienezza. Allora i giusti regneranno con Cristo per sempre, glorificati in corpo e anima, e lo stesso universo materiale sarà trasformato. Dio allora sarà “tutto in tutti” (⇒ 1Cor 15,28), nella vita eterna.</p>
  <h4>La vita eterna (il paradiso)</h4>
  <p>Si deve adesso affrontare il tema della comunione eterna con Dio, del paradiso o, spazialmente detto, del cielo.
Cosa è possibile precisare a questo riguardo? Si è visto come nell'Antico Testamento è maturata la coscienza che per il pio israelita «il Signore sarà la sua ricompensa» (cf. Sap 5,15) e che risusciterà «alla vita terna» (cf. Dn 12,2).</p>
  <p>Il Nuovo Testamento, alla luce di Cristo, porterà a maggiore chiarezza quanto l'Antico aveva intuito.
Nei Sinottici, Gesù ha fatto riferimento alla situazione futura, utilizzando le espressioni Regno, Regno di Dio, Regno dei cieli, gloria, cielo, visione di Dio, ecc.
Anche nelle parabole emerge un insieme di richiami alla situazione futura. I simboli più importanti utilizzati da Gesù sono quelli del «banchetto messianico» e del «convito nuziale» (cf. Mt 22,1-10; 25,1-10; Le 12,35-38; 13,28s; 14,16-24). </p>
<p>Nozze e banchetto sono due simboli che richiamano intuitivamente la pienezza di vita.
Emerge pure la dimensione sociale di questa vita nei simboli della città celeste e della nuova Gerusalemme (cf. Ap 21,9ss).
Già, a riguardo, il tema del Regno di Dio dice la dimensione comunitaria della vita eterna come presenza trionfante di Dio nelle sue creature, unione di tutti nella sovranità salvifica di Dio.
Il fine della storia è quindi teocentrico e comunitario.
Le immagini del banchetto e delle nozze, ricorrenti in Gesù, indicano proprio questa situazione di beatitudine dell'individuo in comunione con tanti altri attorno ad una personalità preminente.
  Le altre immagini presenti nel Nuovo Testamento, come visione di Dio, vita eterna, essere con Cristo mettono di più in risalto l'aspetto personale-singolare del Regno di Dio. Si vogliono, adesso, analizzare queste immagini.</p>
  <h4>Il tema della visione di Dio</h4>
    <p>Nel Vangelo si legge: «Beati i puri di cuore, perché vedranno Dio» (cf. Mt 5,8).
E una beatitudine che riprende il tema presente in alcuni Salmi della ricerca di Dio e del suo volto (cf. Sal 24,6; 4,7; 11,7).
Tale visione di Dio è riproposta in due testi classici: 1 Cor 13,12 e 1 Gv 3,2, manifestandosi così parte essenziale della speranza del Regno di Dio.
«Vedere» per il semita significa «partecipare» della vita della persona vista, «vivere» in sua presenza.
In 1 Cor 13,12 si legge: «Ora vediamo come in uno specchio, in maniera confusa; ma allora vedremo faccia a faccia. Ora conosco in modo imperfetto, ma allora conoscerò perfettamente, come anch'io sono conosciuto». </p>
    <p>Per Paolo si determinerà, cioè, un rapporto di profonda compenetrazione espresso con i termini di vedere e di conoscere.
All'attuale conoscenza imperfetta nella fase escatologica si sostituirà una conoscenza perfetta e ideale di Dio.
In 1 Gv 3,2 s'afferma: «Noi fin d'ora siamo figli di Dio, ma ciò che saremo non è stato ancora rivelato. Sappiamo però che quando si sarà manifestato, noi saremo simili a lui, perché lo vedremo così come egli è».
Nell'escatologia, così, si determinerà un rapporto d'immediata e diretta visione di lui, di Dio, che determinerà una dinamica di somiglianza e d'immedesimazione.</p>
    <p>Si può qui, per comprendere meglio il passo di Giovanni, fare riferimento al tema della divinizzazione, tanto caro ai Padri, sulla linea della figliolanza, come sempre più perfetta immedesimazione al Figlio di Dio.

Allora l'essere figli di Dio nel Figlio avrà il suo compimento totale nella fase escatologica, che sarà essenzialmente cristocentrica. Si può anche dire che il rapporto di unione al Figlio nell'éschaton determinerà il rapporto di visione del Padre.
</p>
    <h4>Il tema della vita eterna</h4>
    <p>Questa espressione è utilizzata già dai Sinottici, che con l’unione del tema antico testamentario della vita con l’aggettivo eterna esprime la situazione finale del Regno (Mc 9,43-48; 10,17; 10,30).
Nella narrazione del giudizio finale (cf. Mt 25,31ss) la vita eterna corrisponde al «Regno preparato fin dalla fondazione del mondo» (Mt 25,34). Tale tema è approfondito soprattutto da Giovanni.
Per Giovanni la vita eterna non si dà solamente nella fase escatologica ma è già posseduta attualmente da chi vive nella fede (cf. Gv 3,36; 5,24; 6,47.53s; 1 Gv 3,14; 5, 11.13). </p>
    <p>La fonte di questa vita è Cristo, il quale la possiede da sempre, egli che è il Verbo che si è fatto carne (cf. Gv 1,4; 1 Gv 1,1).

Anche nella sua situazione di incarnato Gesù possiede tale vita (cf. Gv 6,57), anzi egli è la vita (cf. Gv 11,25; 14,6; 1 Gv 5,20). Gesù dice di sé, che è venuto nel mondo «per dare la vita» (cf. Gv 6,33: 10,10; 1 Gv 4,9).

Certamente il dono della vita eterna giunge al suo compimento nel futuro escatologico, quando si parteciperà alla gloria di Cristo risorto e si vivrà come egli stesso è (cf. Gv 14,3; 17,24).
Per Gesù, questa vita consiste nel conoscere l'unico vero Dio e colui che è stato mandato, Gesù Cristo (cf. Gv 17,3). Il tema della vita indica, cosi, l'intima comunione che si può raggiungere cori Dio e con Cristo.
Tale vita è poi essenzialmente vita d'amore, perché Dio è amore: «L'amore con il quale mi hai amato sia in essi e io in loro» (cf. Gv 17,26).

Il tema della vita eterna è presente in san Paolo, anche se qui è forse più riferito alla consumazione finale (cf. Rm 2,7; 5,21; Gal 6,8; Tt 1,2). Tuttavia non manca il senso'della presenza attuale della vita ad opera dello Spirito (cf. Rm 8,2.10; Gal 2,20; 5,25).</p>
  <h4>Essere con Cristo</h4>
    <p>Nel Nuovo Testamento, vedere, conoscere Dio è uguale a vedere, conoscere Cristo, ed abitare presso il Signore (cf. 1 Gv 3,2; 2 Cor 5,8).
Allora partecipare all'essere di Dio, possedere la vita eterna corrisponde all'essere con Cristo, al partecipare alla sua vita.
Quindi lo stadio escatologico è essenzialmente anche cristologico.
Già i Sinottici con varie simbologie indicano che la perfetta beatitudine corrisponde alla comunione con Cristo.
Così, nella parabola delle nozze (cf. Mt 22,1-14), nella parabola delle vergini (cf. Mt 25,113), nella parabola dell'anfitrione che premia i suoi servi fedeli (cf. Lc 12,35-38), nella parabola dei talenti (cf. Mt 25,21.23). </p>
    <p>Ma ciò emerge in maniera emblematica nel dialogo di Gesù con il buon ladrone: «Oggi sarai con me in paradiso» (cf. Lc 23,42s).

Qui il termine paradiso indica certamente una beatitudine definitiva.
Adesso l'essere con Cristo è la nuova realtà escatologica che si salda con la escatologica speranza anticotestamentaria dell'essere con Dio.
La coscienza che ne ha presto la comunità primitiva, la si vede nel martirio di Stefano, la cui morte è letta in chiave cristocentrica (cf. At 7,54-60).
Tale cristocentrismo lo si ritrova ampiamente nelle Lettere di Paolo nella formula «essere con-in Cristo» (cf. 1 Ts 4,17; 2 Cor 5,8; Fil 1,23);
lo si ritrova anche in Giovanni (cf. Gv 17,24; Ap 3,20; Gv 14,3).
Allora, per il Nuovo Testamento, lo stato di compimento ultimo è assolutamente cristocentrico: là dove è Cristo, là è il Regno di Dio.
Adesso la somma dei beni messianici si concentra nella figura di Gesù Cristo, il Figlio incarnato e glorificato e nell'unione alla sua vita gloriosa.</p>
    <h4>Riflessione teologica</h4>
    <p>Per quanto riguarda l'apporto magisteriale, bisogna menzionare la più importante dichiarazione a riguardo della vita eterna: la costituzione Benedictus Deus (cf. DS 10001002) di papa Benedetto XII del 1336.

In essa, tra gli altri argomenti, l'attenzione è rivolta alla visione di Dio, vista come il costitutivo essenziale della vita eterna.
Vi si afferma che i beati vedono l'essenza di Dio, con una visione intuitiva, faccia a faccia, senza più alcuna mediazione di creatura.
Il documento, per la sensibilità teologica odierna, presenta la vita eterna con una terminologia un po' troppo intellettuale.
Non vi si parla di un rapporto d'amore tra Dio e i beati e si insiste sulla conoscenza dell'essenza divina. Inoltre l'elemento cristologico vi appare secondario.
Non appare nemmeno la realtà comunionale della vita eterna e il rapporto specifico con le Tre Persone divine. Tale documento, che in fondo echeggiava un linguaggio e contenuti escatologici allora dominanti, ha influenzato la visione escatologica per secoli.
Oggi non si nega la validità del documento, ma alla luce di una visione più biblica della vita eterna si cerca di recuperare tutti gli aspetti che nella Benedictus Deus sono assenti.
E già il recente contributo magisteriale del concilio Vaticano Secondo si è mosso in questa linea.


Infatti, nella Lumen Gentium si parla della visione di Dio (cf. LG 48), dell'essere con Cristo e del regnare con Cristo glorioso (cf. LG 49) e si sottolinea l'indole sociale della vita eterna (cf. LG 51).
Invero, la visione di Dio nei cieli, superandone la classica lettura intellettualistica, non può che essere vista in chiave personalistica e cristocentrica, come essere con Cristo.
Infatti, è Cristo, nella comunione con lui, a rendere l'uomo partecipe della visione di Dio, della vita e dell'essere di Dio, il quale si è comunicato agli uomini nel Verbo incarnato e glorificato (cf. Col 2,9; Gv 1,14).
Si pensi a quanto scrive san Paolo, e cioè che in Cristo risorto abita «corporalmente tutta la pienezza della divinità».

Allora, la realtà eterna del Figlio di Dio, di Gesù Cristo glorioso, è il luogo d'incontro tra l'uomo e Dio. Si ricordi la risposta di Gesù a Filippo: «Chi ha visto me, ha visto il Padre» (Gv 14,9).
È nella relazione con il Cristo glorioso che si entra in relazione con la Trinità: figli nel Figlio si realizza il rapporto con il Padre per lo Spirito Santo. La relazione immediata con il Figlio di Dio è relazione con il Padre e con lo Spirito.
Allora, come afferma il concilio Fiorentino nel 1439, i beati «vedono Dio uno e trino» (DS 1305).
Tale rapporto personale determina nel beato non una spersonalizzazione ma il contrario, perché la partecipazione immediata di Dio è personalizzante in sommo grado. L'amore è espressione massima dell'essere personale ed è ciò che avviene nella vita trinitaria ed è ciò che accade nel rapporto escatologico tra Dio e l'uomo.
Poiché, poi, l'amore è una realtà dinamica è da pensare che nella vita eterna si ha un permanente accrescimento della densità vitale, nella linea della crescita del processo di divinizzazione e dell'intensità dell'amore.
Resta da sottolineare che questo rapporto con Dio nella vita eterna non elimina tutte le altre forme di rapporto già esistenti prima; così non viene annullata, ma anzi accresciuta e portata a compimento, l'indole sociale e cosmico-mondana dell'uomo.
L'indole sociale emerge anche dalla considerazione che la persona singola è inserita, anche nella fase escatologica, nella Chiesa, il popolo glorioso di Dio. Anzi, il soggetto primo della beatitudine eterna è proprio il popolo di Dio.
Nella vita eterna, la comunione con Dio, porta a compimento la communio sanctorum, facendo esperimentare l'unione escatologica tra tutti. Anche, la relazione al mondo giunge al suo compimento ultimo, in quella situazione di “cieli nuova e terra nuova”.
La vita eterna è, allora, questa grande realtà di comunione e d’unione che ha il suo fulcro nel dono che Dio farà in Cristo eternamente di sé di tutti i beati.</p>
    <h4>La morte eterna</h4>

<p>Parlando della morte eterna è opportuno fare una precisazione, e cioè che nella salvezza non si è di fronte ad una sorta di «dottrina delle due vie».
Per la fede cristiana esiste una sola via, la via della salvezza. Da qui il problema del perché esiste la possibilità della perdizione eterna e come è possibile conciliarla con la rivelazione di un Dio che in Cristo si è manifestato amore e Padre.</p>


<h4>Il contributo biblico</h4>

<p>Tutto l'Antico Testamento testimonia la bontà di Dio e delle sue opere (cf. Gen 1; Sap 1,13; 11,24; Ez 18,23.33,11).
Il Nuovo Testamento, poi, chiaramente presenta Dio come amore e come colui che in Gesù Cristo opera la salvezza universale (cf. 1 Tm 2,4).
Conseguentemente, Gesù annuncia la venuta dell'ora della salvezza e non della salvezza e della condanna. Tanto è vero che a Nazareth, Gesù attualizzando per sé la profezia di Isaia non ne riprende il passo dove si parla del «giorno di vendetta per il nostro Dio».
Chiara è l'affermazione che Gesù non è venuto per condannare ma per salvare il mondo (cf. Gv 12,47; 3,17).
In questo senso nel Vangelo non si afferma una dottrina della morte eterna.

Tuttavia nella Scrittura non è assente l'affermazione che vi è la possibilità di un fallimento assoluto dell'uomo, così destinato ad una situazione escatologica di rovina.

Nell'Antico Testamento, già con l’intuizione dei Salmi mistici di una possibile eterna comunione con Dio, indirettamente si sostiene che lo Sheol sarà la dimora destinata agli empi.
Ma la citazione più esplicita a riguardo si ha in IS 66,24 che prefigura la geenna.
Poi Dn 12,2 parla di un “obrobrio” e di un “orrore eterno” e il Libro della Sapienza contiene una lunga citazione sul destino degli empi (Sap. 5, 14-23).
Il Nuovo Testamento conosce le espressioni di «perdere la vita» (cf. Mc 8,35) di «perdere anima e corpo nella geenna» (cf. Mt 10,28) di «non essere conosciuto» (cf. Mt 7,23), di «essere cacciato (o rimanere) fuori» (cf. Lc 13,23s).

 San Paolo parla della possibilità di «non ereditare il Regno» (cf. 1 Cor 6,9s; Gal 5,21) e San Giovanni di «non vedere la vita» (cf. Gv 3,36).

Da qui si comprende come la dannazione consiste nell'esclusione dall'accesso immediato a Dio e a Cristo.
L'inferno, allora, consiste nella impossibilità della salvezza, ormai eternamente perduta.

Vi è così la possibilità di una situazione escatologica di totale allontanamento da Cristo: è il non essere con Cristo, il non essere da lui riconosciuti, e quindi il rimanere fuori dal suo Regno, l'essere cacciati dal banchetto escatologico.

La morte è il contrario della vita eterna (cf. Lc 13,3; Gv 5,24; 1 Gv 3,14; Ap 20,14; Rm 5,12; 1 Cor 15,21s; Ef 2,1-5; 1 Tm 5,6; ecc.).
Questi due stati si presentano definitivi e irrevocabili, appunto eterni (cf. Ap 14,11).
La situazione della morte è anche qualificata con geenna di fuoco (cf. Mt 18,9), fornace ardente (cf. Mt 13,50), fuoco inestinguibile (cf. Mc 9,43.48), pianto e stridore di denti (cf. Mt 13,42), stagno di fuoco e zolfo (cf. Ap 19,20), verme che non muore (cf. Mc 9,48; cf. Is 66,24).
Secondo queste immagini alla perdita eterna di Dio consegue una situazione di estrema sofferenza.
Ma tale simbologia così ricca, propria dei Sinottici e anche del Libro dell'Apocalisse, scompare nel resto del Nuovo Testamento, utilizzando un linguaggio più sobrio.

Allora nel Nuovo Testamento, la dottrina della morte eterna consiste nell'idea della perdita eterna della vita con Dio e nell'idea di una situazione dolorosa e di sofferenza.

La morte eterna comprende l'insieme di queste due realtà. In Mt 25,32ss appare che i reprobi sono condannati perché si sono posti in una situazione di condanna.</p>

<h4>Riflessione teologica</h4>

<p>La dottrina dell'inferno è già presente nei più antichi documenti dell'epoca patristica, chiaramente con linguaggio e contenuti molto vicini ai passi del Nuovo Testamento.
Sarà Origene a mettere in dubbio il carattere eterno della dannazione con l'idea dell'apocatastasi.
Ad Origene risponderà il sinodo di Endemusa del 543 (cf. D S 411) che riaffermerà la durata eterna dell'inferno.
Ad Origene però si deve l’inizio del superamento di una concezione materiale del fuoco dell'inferno.
Per lui il fuoco eterno è come il simbolo del tormento interiore che prova il dannato a seguito del suo totale disordine interiore, conseguente alla perdita di Dio.

L'esistenza dell'inferno, tra gli altri apporti magisteriali, sarà riaffermata dalla Benedictus Deus (cf. D S 1002). Anche il concilio Vaticano Secondo ne ha parlato (cf. LG 48).

Dal punto di vista teologico si deve rilevare, seguendo in ciò il dato rivelato, che la morte eterna non è frutto diretto della volontà di Dio.
L'inferno appare come la conseguenza della colpa del rifiuto di Dio. La morte eterna è la conseguenza irreversibile di una situazione di peccato, anch'essa irreversibile.
E come il peccato non procede dalla volontà di Dio, così è anche per l'inferno.

Allora la causa dell’inferno è l'uomo con la sua irreversibile decisione contro Dio (cf. Gv 3 , 17 s s .12,14 s s), per cui il giudizio di condanna è la conseguenza di un autogiudizio.
L'inferno è per colui che liberamente e volutamente ha rovinato la sua vita, decidendo di vivere per sempre lontano da Dio.

Tale situazione di rovina compete alla singola persona. Diversamente dal paradiso che è una realtà di comunione e di solidarietà tra i beati, l'inferno è una situazione di totale irrelazionalità.

Proprio perché Dio rispetta la volontà dell'individuo, così, non si può accettare la teoria dell'apocatastasi, che finisce per unificare tutti arbitrariamente in una salvezza universale ad opera di Dio al di là della volontà dell'uomo.
E in questa ottica ancora più inaccettabile appare la teoria dell'annichilimento del peccatore.

In sé, la morte eterna è la negazione della vita, l'essere nella situazione di totale lontananza da Dio. Essa è frutto del rifiuto escatologico di Dio.

Da ciò ne conseguono le sofferenze e le pene che sono da pensare in chiave spirituale e materiale, perché il dannato nella risurrezione si ritroverà nella totalità del suo essere.
Con ciò però è difficile immaginare il come di tutto ciò.

E se si è parlato nella vita eterna di un rapporto escatologico armonico dei beati con la creazione tutta, qui si deve affermare il contrario, e cioè una sofferenza che il dannato esperimenterà a causa della sua escatologica disarmonia con il creato tutto.
L'empio esperimenterà il mondo come realtà nemica, inospitale. La materia, in questa situazione, schiavizzerà l'uomo.

In sintesi, l'inferno si annuncia come realtà di totale solitudine, d'incomunicabilità totale, di irreelazione sofferta e creatrice di sofferenza. L'inferno si annuncia come situazione di «non-popolo», di «anti-città», conseguenza della libera ed irreversibile decisione di chi ha rifiutato un rapporto armonico con Dio e con la creazione.</p>

<h4>La nuova creazione</h4>

<p>Già questo tema è stato annunciato, tanto parlando della vita eterna quanto parlando della morte eterna.
Il tutto muove dalla constatazione che per l’uomo il suo rapporto con il mondo è un fatto costitutivo. In questo senso la fase escatologica dell'uomo deve in qualche modo comprendere quest'altro aspetto.
Si ritiene, infatti, che se vi è un rapporto dinamico nei due sensi, dall'uomo al mondo e dal mondo all'uomo, esso non può essere escatologicamente annullato.
Da qui parallelamente alla dottrina della nuova umanità, la teologia conosce della nuova creazione.
Essa promana dalla fede nella risurrezione che comporta il riaversi dell'uomo nella sua totalità spirituale e corporale, per quanto trasfigurata. Invero, la solidarietà uomo-cosmo è una costante dell'antropologia biblica e questo anche sul piano storico-salvifico.
Non mancano gli esempi. Cosi, Gen 3,17s manifesta come conseguenza del peccato la disarmonia dell'uomo con la terra; Gen 8,21s e Ger 9,9-13 fanno vedere come l'alleanza di Dio con l'umanità post-diluviana comprende anche l'universo materiale.

Presso i profeti non manca l'annuncio di una nuova creazione (cf. Is 65,17-21; 66,22), che si inserisce nella logica salvifica di un rapporto rinnovato di Dio con l'uomo e dell'uomo con Dio. Si sviluppa così la convinzione che la consumazione escatologica della storia della salvezza reca con sé una dimensione cosmologica, espressa nella promessa di cieli e terra nuovi.
In questo senso nella teologia, seppure variamente tematizzata, è stata espressa da sempre la fede in una ricomposizione escatologica dell'umanità con il cosmo.
Anche il Nuovo Testamento include il mondo materiale nel quadro della salvezza finale.
L'affermazione del Trito-Isaia di un «nuovo cielo e la nuova terra» la si ritrova in 2 Pt 3,13 eAp21,1; At 3,21.

Mt 19,28 parla di una «restaurazione di tutte le cose».

San Paolo presenta Cristo come mediatore della salvezza e della creazione. Cristo è colui che «riconcilia» e «ricapitola» tutte le cose (cf. Ef 1,10; Col 1,20).

Il Cristo ha una posizione «capitale» su tutte le cose (cf. Col 2,10.19; Ef4,15). In questo senso si deve affermare che la cosmologia e l’antropologia si ritrovano unificate nella cristologia.
Di recente, il concilio Vaticano II parla di «restaurazione di tutte le cose» e della «perfetta instaurazione in Cristo dell'universo mondo» per la solidarietà uomo-cosmo (cf. LG 48).
In conclusione, è da affermare il rapporto escatologico umanità-cosmo, anche se bisogna evitare ogni sua rappresentazione plastica, che sarebbe per se stessa fuorviante per la sua stessa verità.</p>

<h4>Il purgatorio</h4>

<p>Il tema del purgatorio è tema di escatologia in quanto è realtà che si pone nel dopo morte, ma esso attinge i suoi contenuti dal contesto della dottrina del peccato e della grazia.

 Non per nulla le divergenze, sorte lungo i secoli sul purgatorio, traggono origine dal modo d'intendere la giustificazione e il perdono dei peccati.
Le ultime diatribe risalgono alla controversia con Lutero, per il quale «il purgatorio non può essere provato con la sacra Scrittura canonica» (D S 1487).

Da allora si è moltiplicata la ricerca di possibili testi scritturistici, che almeno indirettamente, potrebbero comprovare l'esistenza del purgatorio.
In verità si deve riconoscere che alcun testo scritturistico può esplicitamente essere utilizzato a tal fine. Neanche i testi di Mt 12,32 e 2 Mac 12,40-46 e 1 Cor 3,10-17 perché il tema esula del tutto dalla loro intenzionalità immediata. Allora, più che fare ricorso a testi espliciti si possono evidenziare alcune idee generali della Scrittura che portano a concludere all'esistenza del purgatorio.

Una di queste idee portanti è quella della necessità di un'assoluta purezza per essere ammessi alla visione di Dio. Così, per es., Is 35,8 e Is 52,1 affermano l'impossibilità di entrare nella Gerusalemme escatologica per coloro che non sono totalmente puri. Anche nel Nuovo Testamento è presente questa necessità di purezza per partecipare alla vita eterna (Mt 5,8; 5,48; Ap 21,27).

Ma l'idea più importante è quella della propria responsabilità nel processo della giustificazione.
C'è cioè una partecipazione personale alla riconciliazione con Dio che comporta anche delle conseguenze penali frutto dei propri peccati.
Caso tipico è quello di 2 Sam 12, in cui si nota la distinzione tra la colpa e la pena: è il caso di Davide che viene perdonato da Dio eppur tuttavia è costretto a subire il castigo per il suo peccato (cf. 2 Sam 12,13-14).
Da qui si può argomentare sulla situazione di chi muore senza essere nella condizione ideale per vivere nella comunione immediata con Dio. Egli è uno perdonato da Dio ma ha delle pene da dover scontare e si trova quindi nella condizione di un supplemento di purificazione ultraterrena.

La Scrittura stessa poi conosce la preghiera per i defunti (cf. 2 Mac 12,40s; i Cor 15,29; 2 Tim 1,16-18).</p>

<h4>Riflessione teologica
</h4>
<p>Al contributo scritturistico è da collegare la Tradizione della Chiesa che sin dai suoi inizi ha legittimato la preghiera per i defunti, sia liturgica che privata.
Scritte di preghiere si ritrovano nelle catacombe e nei cimiteri cristiani. Tertulliano, per esempio, testimonia l'uso di celebrare l'anniversario dei defunti con «offerte» e con azione liturgica, come anche l'uso dì preghiere private per i defunti.
Invero, già nei primi secoli era generale la pratica della preghiera per i morti e questo sia nelle Chiese occidentali che in quelle orientali.
Una prima riflessione esplicita sul purgatorio è ad opera di san Cipriano, per il quale per quelli che non hanno potuto purificarsi prima della morte o tramite il martirio vi sarà un «fuoco purificatore» (cf. Epist. 55,20,1).

Da questo momento, siamo nella metà del terzo secolo, la riflessione esplicita sul purgatorio, visto come luogo per alcuni, come stato per altri, si fa sempre più frequente.

Il contributo magisteriale più rilevante si ha con il Concilio di Lione nel 1274 (cf. D S 856) e con il concilio di Firenze nel 1439 (cf. DS 1304), nei quali in un contesto di riappacificazione tra le Chiese occidentali e quelle orientali, si è voluto pure proporre una comune dottrina a riguardo del purgatorio.
Le divergenze maggiori riguardavano il fatto se il purgatorio sia un luogo e se tra le sue pene vi sia pure quella del fuoco.
Il concilio di Firenze afferma l'esistenza di uno stato, e non di un luogo, nel quale i defunti non completamente purificati «sono purgati»; afferma pure il carattere penale, quindi espiatorio, di tale stato e la validità dei suffragi per questi defunti.
Questi tre punti costituiscono la nozione dogmatica del purgatorio.

Il diniego di Lutero del purgatorio è motivato dal fatto che non è affermato dalla Scrittura e perché, in contraddizione di Cristo, dà all'uomo la capacità di una partecipazione umana al processo della salvezza, cosa per lui impossibile.

Il concilio di Trento, dal punto di vista dottrinale, fa un richiamo al purgatorio solo in un canone del decreto sulla giustificazione (cf. DS 1580).

In esso non si dice nulla di nuovo rispetto al concilio di Firenze; però, si afferma l'esistenza del purgatorio nel contesto del processo della remissione dei peccati e della santificazione dell'uomo.

Lo stesso concilio in un altro decreto richiama l'attenzione contro le false rappresentazioni popolari e contro le pratiche esagerate a favore dei defunti (cf. DS 1820).

Il concilio Vaticano II nella Lumen Gentium fa vari richiami sullo stato di purificazione dopo la morte.

Il n. 49 ricorda che vari fedeli dopo la morte sono soggetti alla purificazione;

il n. 50 riafferma, in base alla comunione di tutti i membri del corpo di Cristo, l’utilità della memoria dei defunti e dei sacrifici per loro offerti;
il n. 51 riafferma questa fondamentale unione con i defunti, in linea con i testi conciliari di Firenze e di Trento.

Cosa poter dire a riguardo del purgatorio?

Innanzitutto, il purgatorio non è un inferno temporaneo, anche se ha un carattere penale.
Tale carattere penale va però compreso all'interno dell'idea che il purgatorio è un processo, uno stato di purificazione che fa maturare per la comunione con Dio.

Di certo, è difficile precisare l'indole di tali pene; in ogni caso sono da considerare nell'ottica della sofferenza di chi si trova nello stato della dilazione della desiderata visione di Dio.

E, invero, lo si esperimenta già su questa terra: ogni processo di maturazione e di purificazione ha sempre una sua dimensione di sofferenza per la coscienza d'imperfezione nella quale ci si trova, e per il desiderio di pervenire alla perfezione desiderata.

Il purgatorio è così uno stato di purificazione ultima, che reca con sé l'espiazione della colpa, frutto dei peccati commessi in vita.

Ciò induce a considerare che l'uomo non è solamente salvato da Cristo, ma che anche lui contribuisce attivamente alla sua salvezza con il processo accettato di purificazione e d'espiazione delle colpe, a cui soggiacere.

Nel purgatorio essere purificati significa così anche un purificarsi: c'è una complementare azione della grazia purificante di Cristo e dell'azione di adesione dell'uomo al processo di purificazione.
In quest'ottica il purgatorio è da vedere come l'ultimo processo d'integrazione di tutte le dimensioni dell'uomo nella definitiva decisione fondamentale per Dio.
In questo processo d'integrazione rientra la dimensione sociale del purgatorio e cioè il processo d'integrazione totale al Corpo di Cristo, in ciò aiutati dalla preghiera dei fedeli e dei santi.

Così il purgatorio è questo stato passeggero prima di giungere alla perfetta comunione con Dio e con i beati in Cristo.

Esso, come stato terminerà alla parusia del Cristo, quando si daranno solamente le due possibilità eterne: quella della comunione con Dio e quella della morte eterna.
</p>

  </section>
</body>
</html>








